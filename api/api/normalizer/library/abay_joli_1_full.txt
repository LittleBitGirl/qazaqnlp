I
Үш күндiк жолдың бүгiнгi, соңғы күнiне шәкiрт бала барын салды.
Қорықтан күн шыға атқа мiнейiк деп асыққан-ды. Бұны қаладан алып қайтқалы барған ағайыны Байтасты да таң атар-атпастан өзi оятып тұрғызып едi.
Күнұзын аттан да түспей, өзге жүргiншiлерден оқ бойы алда отырған. Кей-кейде өзiне таныс Көкүйiрiм мен Буратиген, Тақырбұлақ сияқты қоныс-құдықтардың тұс-тұсына келгенде бала оқшау шығып, астындағы жарау құла бестiсiн ағызып-ағызып та алады.
Арттағылар – Байтас пен жорға Жұмабай:
– Мына баланың ауылға асығуын-ай!
– Сорлы бала қыстай iш құста болып қалған-ау, – деседi. Шәкiрт бала ұзап кеткенде бұлар да ерiксiз желе шоқырақтап шауып отырып қуып жетедi. Жорға Жұмабайдың тақымында қара шоқпары бар. Байтастың да аяғының басына iлген ұзын қайың сойылы барды. Тақырбұлақ тұсына келгенде Байтастар баланы жеке шабудан тежеп:
– Ендi бiзден кетпе! Анау Есембайдың жырасын бiлесiң ғой! Ұры жатады...– дедi.
– Сенi мен бiздi манадан көрiп отыр!"қоқырақтап жалғыз шабатын неме екен, түсiрiп атын әпкел өзiнiң!"– дейдi де, сенi төбеден бiр-ақ нұқып, мына бәйге бестiңдi алады да кете барады, – дедi Жұмабай да.
– Е, сендер ше? Сендер берiп жiбересiңдер ме?
– Ойбай, бiзде не қауқар бар? Бiз екеу-ақ.
– Олар самсаған сары қол. Бұл Есембайда ұдайы жау жатады. Тек бiздi өзiмiздiң елдiң адамы деп аман қалдырмаса, жер жаман, – деп Жұмабай шошыта сөйлегiсi келедi.
Баланың қытығына тиетiнi. Осы жерi.
– Әйтеуiр сендерден дәрмен жоқ екен, ендеше бiрге жүрдiм не, жеке жүрдiм не? Ал кеттiм!– деп, соқтырта жөнелдi. Бұл – Тақырбұлақтан өте бергенде бастағаны едi.
Содан жаңағы қауiптi деген Есембайға жеткенше, артына бiрде-бiр қараған жоқ. Көз ұшына кетiп ұзап алып, ылғи жапа-жалғыз шауып отырған.
Жолдың бұл тұстары ылғи белес-белес болатын. Осы қазiргiдей боп жұрт Шыңғысқа, жайлауға қарай көшкенде елсiз боп қалатын жер. Алыстан жолды бағып отыратын тұрғылары бар. Тақ иекартпадан, өкпе тұстан жүргiншiге жауды қоян-қолтық, құшақтастыра түсiретiн ұры сай, жасырын жыралары да бар.
Бұдан бұрынғы екi күндiк жолда үлкендер жылдам жүрмей, баланың шыдамын әбден тауысқан-ды. Ол сондықтан, бүгiн ауылға жететiн күнi үлкендердi ерiксiз қатты жүргiзудiң айласын тапқанына дән ырза. Күнi бойы осылай етуге байлаған.
– Бала деген қорқар болар едi. Ес бар ма өзiңде, пәруәрдiгер, – деп Байтас бабын таба алмай басын шайқайды.
Жұмабай әбден болмаған соң:
– Қап мынаның баласы! "Мен бөрiнiң бөлтiрiгiмiн" деп келедi-ау! Қой, не де болса қалмайық ендi. Байтас, жүр!– деп шаба жөнелдi. Екеуi де жарыса бастады.
Байтастың мiнгенi Құнанбайдың қара жал бурыл аты, дәмелi бәйге аттың бiрi едi. Жұмабайдың астындағы да сол Құнанбайдiкi – Найманкөк деген үлкен ақ көк ат болатын. Екеуi жарыса жөнелгенде, амалсыз егеске түсiп, "мен озам, мен озаммен" тепкiлесiп, созыла бердi. Бiр белден асып екiншi белдiң өрiне қарай тоқтамай жарысып келе жатты. Осы өрде бурыл ат есiк пен төрдей алға түсе берiп едi. Белге шығып алып шауып келе жатып қарағанда, бала көрiнбедi. Бұлар тағы да сiлтесе бермек болды. Сөйтiп, осы белдiң ойына қарай құлай бергенде, жорға Жұмабай арт жағынан, сол иығы тұсынан тасырлатып кеп қосылған бiр дүсiрдi есiттi. Дәл Есембай биiгiнiң тұсы. Және дәл Есембай жырасының өзi екен.
– Әй, кәпiр, содан қосылған болды-ау. Баланы алып, бiздi баққан екен-ау!- деп ақ көк атты тепкiлей бердi. Артына қорқақтай қарап, шала бұрылып, көз қиығын тастап көрдi.
– Мас көзiңдi., мас!- деп, әзiрейiлдей төнiп келе жатқан бiрдеме. Атын да, кiсiсiн де болжай алмады. Әдейi танытпайын деп, бет-аузын таңып алыпты. Бұл өңiрдегi күндiз шабатын ұрының әдетi. Байтаста үн жоқ, өз бетiмен зымғап барады. Қолды болса, болатын жорға Жұмабай.
Ендi не де болса жанды қармайын деп, тақымындағы шоқпарына жабысты. Соны суыра берiп: "Әй, анау да көк желкеден ұрады-ау!" – деп жасқаншақтап келе жатыр едi.
Қуғыншы ойлағандай-ақ шоқпарды жөндеп суыртпады. Тақымынан толық шығарып алғанша бастырмалатып кеп, Жұмабайдың қалың қара тымағын көзiне қарай баса кигiзiп жiберiп, сол сәтте шоқпарға жармасты. Жұмабайдың басын көтерiп, тымағын түзеуге мұршасы келмедi.. Тартысуға да қорғаншық, шабуға да мүгедек болып қалды. Сүйткенше, жырынды жау мұның жаңағыдай сасқалаңымен пайдаланып, шоқпарды да тартып алды.
Ендi, ақ боз ат та бiрдемеге тiрелiп тоқтағандай. Жұмабай зорға дегенде бойын түзеп ап, жаңа ғана тымағын кейiн қайырып қап едi. Қараса, бұның шоқпарын тартып ап, ақ боз аттың алдынан көлденең шығып, қазiр iшек-сiлесi қатып, үнсiз күлiп тұрған бағанағы шәкiрт бала. Өзi айтқан "Құнанбайдың бөлтiрiгi" – Абай екен.
Баладан қорыққан ына Жұмабай ұялды да, ыза болды.
– Өй, балам-ау, мына жер – жау жатағы. Бұл ұрының ойнағына кеп алып жаман ырым бастағаның не қылғаның? – деді.
Байтас та күлген бойында қайта оралып келедi екен.
Абай өзiнен үлкен кiсiнiң қорыққанына қатты ырза едi. Жұмабайдың неге ашуланғанын ұғып тұр. Қоңыр жүзi қызарып, төмен қарап қысыла күле берiп, бөркiн айналдыра бастады. Кәдiмгi "жолбасар" ұрыларша шапан-бөркiн айналдырып киiп, мұрны мен аузын қызыл орамалмен таңып алып, Жұмабайды қуғанда тағы сол ұрыларша, "даусымды танытпаймын" деп, мыңқылдап сөйлеп бұйрық берген. Байтас қорықса, қорықпаса да сыр алдырған жоқ.
Сондықтан, Жұмабайдың ашуын алыстан танып, мәз болып күлiп келе жатып:
– Құла бестiнiң төбелiн де жоқ қыпты, қарай гөр өзiн!– дедi.
Жұмабай да жаңа байқады. Бала бестiнiң төбелiн саз балшықпен баттастырып тұрып сылап қойыпты. Жұмабай кiсiлiктi кiсi. О да күлкi бола бергiсi келмейдi. Ендi бұ да уақиғаны ойынға айналдырғысы кеп, мысқылдап:
– Өй, ұқсамасаң тумағыр!" ұры Тобықты, ұры Тобықты!" деп Керей, Уақ зар қағады. Қаршадай баласына шейiн ұры болудың жөнiн жете бiлiп тұр. Зар қақпай қайтсiн Керей, Уақ!– деп өзi де күлдi.
Жұмабайдың қалаға бұ жолы не жұмыспен барғанын Абай дәлдi бiлмейдi. Бiрақ, оның Байтасқа айтқан бiр сөзiнде Құнанбай тапсырған бiр жұмыспен барып келе жатқаны мәлiм боп едi. Абайдың бұрыннан байқауынша, бұл Құнанбайға қадiрi бар кiсi. Абайға ашуланып, ренжiп барса, алдымен әкесiне шағады.
Осыны еске алып кеп, Абай ендi күлкiден тыйылып, жаңа қатарласқанда:
– Жол ұзақ. Ұйқы ашар болсын деп ойнап ем, ғайыпқа бұйырмаңыз, Жұмеке!-дедi. Ендi тiптi сыпайы. Сызылып тұр.
Жұмабай жас баланың пiшiнiне ырза болып қарады да, үндемедi. Байтас Абайды құрбысындай қағытып:
– Жарайсың, "ғайыпқа бұйырмаңыз". Сенiң мынауың, менiң:" Көшкенде жүк артамын сары атанға, айтамын не бетiмдi Ойке апама?!" деген өлеңiм сияқты болды-ау!– дедi.
Абай жете түсiне алмады.
– Қалай дейсiң, Байтас аға? Ойке апа деп кiмдi айтасың?
– Е, Ойке апаны бiлмеушiмең?
– О несi екен?!
– Бәсе. Бәсе, Ойке апа деген бiздiң қатын. Былтыр ала жаздай серiлiк құрып, ел қыдырып, қыз-келiншекпен сауық-сайран салмадым ба? Содан, аяғы қызық бiтiп, үйге қайтатын да мезгiл жеттi. Ендi қатынға қалай қарарға да, не деп барарға да бет жоқ. Сонда әдейi бетiнiң зәрi қайта берсiн деп, "не бетiмдi айтамын Ойке апама..." деген өлеңiмдi өзiм ауылға бармастан бiр-екi күн бұрын айтқызып, жолдастарымды жiберiп жатып ем. Сол осы күнi мәтел боп кетiптi, – дедi.
Абай да, Жұмабай да қызығып тыңдасты. Өзi серi, әншi, сұлу Байтасқа екеуi де – бiрi кәрi, бiрi жас бала - қызғана да, тамашалай да қараған едi. Абайдың көз алдына Ойке деген жеңгесi де, Байтастың былтыр жаздағы әншiл, сауықшыл жолдастары да толық елестедi. Естiген әңгiмесiнiң бәрiн еңсесiмен ынтыға тыңдайтын бала бұрын Байтаспен сырлас, әңгiмелес болмаса да, жаңағының аяғы немен тынғанын бiлгiсi кеп, қызығып келе жатты. Байтастың құрбыдай қалжыңдағанын пайдаланып:
– Ал, Ойке апаңа не бетiңдi айттың сонымен, Байтас аға?– деп жабыса түстi.
Байтас бұған күлiп, ендi iрiленiп қарап:
– Не бетiмдi айтушы ем? Сорлы қатын алыстан әнмен арыз айтып жатқанға шыдасын ба? Келсем, алдымнан өзi шығып, атымды байлап жатыр, – деп, Жұмабай жаққа қарап, иек қағып қойды.
Абай үндеген жоқ. Iшiнен "алдаған екен ғой" деп байлады.
Сол әңгiме жүргiншiлердiң таңертеңнен бергi қатты жүрiсiн Найманкөктiң ақырын бүлкегiне әкеп салған едi.
Шәкiрт бала ауылға асыққан, лепiрген күйiне қайта келiп, тағы да тебiне жөнелдi.
– Уә, қой деймiн, бала! Ат зорықтырасың!
– Жапа-жалғыз ұзап кетiп, жауға жем боласың!– деп, екi жолдасы тағы тежей бергiсi келдi.
Бiрақ қаладан, жабырқау медреседен жаңа құтылып, ендi үйiне, ауылға жетуге асыққан шәкiрт бала ол сөздердi тыңдайын деп ойысқан жоқ.
Үлкендер қорыққан Есембай да, тiптi ұрылар да Абайға сондайлық жат, суық боп көрiне алмады. Ұры десе, осы елдiң өздерiндей қазақтары. Көп болса: киiмдерi, ер-тұрманы ғана жаман; қолдарында сойылдары ғана бар. Ондай ұрылар жайында Абайдың естiген әңгiмелерi соншалық көп. Кейде. Тiптi, сары тоқым ұры. Болған – ел iшiндегi үлкендердiң өз аузынан естiген әңгiмелерi де ұмытылмайтын. Қайта бiр кездесiп, дәл жауға шапқан пiшiндерiн көрсем деген, iште жүрген ынтықтығы да болатын.
Ал, "Қарауылбиiгi анау, жасырын жырасы мынау" деген Есембай – Найзатастар болса, ол Абайдың өз аулының аса мәлiм қоныстары. Көктем мен күз уақыттарында, жылында екi рет осы жерлерге Құнанбай ауылдары келiп қонып, ұзақ уақыт отырып, жайлап та кететiн. Анау көрiнiп тұрған төскейдiң сай-саласы, бие бауы, ауыл қонысы, қой өрiсi – барлығы да соншалық таныс, жақын. Тiптi, былтыр боқырауда, күзем үстiнде, қалаға оқуға кеткенде дәл осы қоныстан, Есембайдан, кеткен болатын. Сонда тайға шапқан, асық ойнаған құрбы балаларымен жаяу жарыс жасап, асыр салған ең соңғы бiр ыстық қоныс осы болатын. Қыс бойы ауылды, елдi сағынғанда есiнен кетпейтiн соңғы күндерi дәл осы Есембайда өткен.
Ендi кеп: "бұл жерде ұры бар, сұмдық жер, бәле жатқан жер" деген сөздiң қандайы болса да көңiлге дарымайды. Жазықсыз сары биiк, көкшiл қоныс, ақ көделi әдемi өлке мұнарланады. Барлық айналадағы кең дүниеге, әсiресе мынау өзi туған сахара, өлке белдерiне соншалық бiр туысқандық ыстық сезiммен, кешiрiммен де қарайды. Жабыса, сағына сүйедi. Үзiлмей, қатаймай, бiр қалыппен желпiп соққан әдемi салқын қоңыр жел қандай рақат. Осы желмен құлпыра, толқып, су бетiндей жыбыр қағып шалқып жатқан ал күрең көде мен селеу далалары... Дала емес – теңiздерi қандай! Сол даладан көз алмай, тоя алмай, үнсiз телмiрiп, ұзақ-ұзақ қарайды. Шамасы келсе, бұл жерлердi құбыжық көру емес, үрке қарау емес, құшағын керiп аймалар едi. Сылап-сипап: «мен сенi сағындым, өзгелер жаман жер десе, мен олай демеймiн. Тiптi, қойныңа тыққан ұры-мұрыңмен де жатсың, бөтенсiң демеймiн» деп қараған сияқты.
Тағы да шапқылап, қара үзiп, алыстай бердi. Болмайтын болды.
– Артында қалып, майырға ерген лаушыдай қашанғы текiректеймiз. Бұл қорлықты көргенше кел, Жұмеке, бiз де аттың басын қоя берейiк, – деп, Байтас бурыл атты ағыза жөнелдi. Жұмабай да ерiксiз шапты.
Аздан соң, Абай бұларды тосып алып, ендi үшеуi бiрдей ұзақ-ұзақ жарысуға айналды.
Қорықтан шыққалы таңертеңнен берi бөгелместен тартқан үш салт атты, аттарын қан сорпа қылған қалпында, кешкi екiндi кезiнде Көлқайнардағы Құнанбай аулына, Абайдың өз шешесi Ұлжанның отырған аулына, кеп жетiп едi.
Көлқайнар суы мөлдiр мол бұлақ болғанмен, кең қоныс емес. Жайлауға қарай, Шыңғыс асқалы беттеп келе жатқан елдiң үш-төрт аулы қоныпты.
Бұның бәрi «Құнанбай аулы» деп аталады. Өзiнiң аулы мен жақын туысқандарының ауылдары.
Көлемi аз бұлақтың айналасына жиi қонған ауылдардың үйлерi де, шұбыртқан малы да, адамдары да кешкi мезгiлде ыю-қию араласып жатқан сияқты. Жер ошақтардан шыққан түтiндерi де бiрiне бiрi қосылып ұласып, тұтасқан көкшiл мұнардай тарайды, үрген иттер, мал қайырған айғайлар, маңыраған қой, қозы шулары араласып жатыр. Кешкi суға келе жатқан қалың жылқының кiсiней шапқан дүбiрi, шаң-тозаңы болсын, немесе оқта-текте азынай кiсiнеп, үйiрiн iздеп шапқан, мiнуден босаған жас айғырлар дауыстары болсын – барлығы да осы отырған ауылдардың осы кештегi тiршiлiк тынысын бiлдiрген сияқты. Баланың барынша сағынған көрiнiсi. Қазiр жүрегiн аттай тулатып, соншалық қуантып, еркiн алған көрiнiсi. Жүргiншiлер бұлақтың дәл қасына ең жақын қонған ауылға келе жатыр. Ортасында бес үлкен ақ үйлер бар, көп үйлi ауыл – Абайдың екi шешесi Ұлжан мен Айғыздың аулы.
Осы ауылдың шеткi үйлерiн сырттап, кешкi жайылымға, батыс жаққа қарай жаңа өрiп бара жатқан бойдақ қойдың iшiн аралап, ортадағы үлкен үйлерге қарай беттеп келе жатқан үш аттыны бұл ауыл тез таныды. Әсiресе қораның ортасында қосақталған қойды сауып отырған қатындар бұрын көрген екен. Етектерiн белдерiне қайырып түрiп алған, алжапқыш тартқан қалыптарымен, қолдарына шелектерiн ұстасып, жүргiншiлерге қарап:
– Қалашылар, қалашылар келедi!
– Анау Абай, Абай ғой, айналайын-ай! Апасына айтайыншы, – дедi бiр қартаң қатын.
– Бәсе, Телғара ғой... Жаным-ау, мынау. Телғара! Әпкеме айтайыншы, – деп, тағы бiр жас қатын, жеңге де үлкен үйге қарай ұмтылысқан.
Сағынған баласының келер мөлшерiн Байтас кеткеннен берi шешесi Ұлжан да есептеп, осы бүгiнге ұйғарып жүр едi. Қырықтың iшiне жаңа кiрiп, семiз тартып қалған сары қызыл бәйбiше жаңағы дауыстарды түгел естiдi. Өз үйiнен шығарда, төрде отырған енесi Зеренi де хабарландырып, сүйемелдеп ерте шықты.
Құлағы көптен мүкiс тартқан кәрi әжесiнiң ең бiр жақсы көретiн немересi Абай-ды. Оны есiнен шығармай, дұғасына кiргiзiп, тiлеуiн тiлеп отыратын.
Аттылар үйдiң сыртына келе бергенде, алдарында, сол үлкен үй мен күншығыс жағына тiгiлген қонақ үйдiң екi арасында, бұларды күткен бiр топ жан тұр екен. Жаңағы шешелерден басқа: жеңгелер, көршi үйлердiң қатындары, бiрен-саран тыста жүрген шал-кемпiр, онан соң осы ауылдың барлық үйлерiнен шығып, жүгiрiсiп келiп жатқан балалар бар. Бұл топқа қарай ауылдың үлкендерi де жан-жақтан дабырлап сөйлеп, ағылып келiп жатыр.
Осы жиынға қараған бетiмен, екi жолдасынан озып кеп бұрын түскен Абайдың атын бiреу алып кете бердi. Бала көп iшiнен, ең алдымен өзiнiң шешесiн көрiп, соған қарай жүре берiп едi, шешесi анадай жерде тұрып:
– Әй, шырағым балам, әуелi аржағыңда әкең тұр. Сәлем бер! – дедi.
Абай жалт қарап барып жаңа көрдi. Анадай жерде, қонақ үйдiң сыртында, қасында екi-үш үлкен кiсi бар – әкесi Құнанбай тұр екен. Ыңғайсыздықпен қысылып қалған бала, шешесiнiң сондайлық салқын сабырының мәнiн ұқты да, әкесiне қарай тез бұрылды.
Байтас пен жорға Жұмабай да анадайдан түсiп жаяулап жетектеп, Құнанбайға қарай келедi екен. Бiрақ өңi сұп-сұр, зор денелi, бурыл сақалды Құнанбайдың жалғыз көзi бұларда емес. Батыс жақтан 4-5 атты жолаушы келедi екен. Арты Қыдырдан шыққан жолаушылар тәрiздi. Өздерi өңшең толық денелi, үлкендер сияқты. Құнанбайдың бүгiн әдейi тосып отырған адамдары болу керек. Ол соларға қарап тұр.
Байтас пен Жұмабай тақай бергенде, Абай да қасына кеп қалып едi. Үшеуi бiрдей жамырай сәлем бердi. Құнанбай тез бұрылып сәлемдерiн алды да, қысқа ғана амандық сұрады. Тұрған орнынан қозғалған жоқ. Баласын қасына да шақырмады. Азғантай уақыт Абайға қарап алып:
– Балам, бойың өсiп ер жетiп қалыпсың-ау! Молда болдың ба? Бойыңдай боп бiлiмiң де өстi ме?– дедi. Кекету ме, жоқ күдiк пе? Немесе шынымен жай бiлгiсi келгенi ме?
Бала ес бiлгеннен берi қарай әкесiнiң қабағын жұтаң қыста күн райын баққан кәрi бақташыдай бағып, танып өскен. Әкесi де бұл баласының сондай сезгiштiгiн өзге балаларынан артық санаушы едi. Ұялғанды, жауап айтпағанды кешiрмейтiн әке мiнезi Абайға мәлiм. Ол сабырлы, момын пiшiнмен:
– Шүкiрлiк, әке, – деп бiраз тұрды да – ат барған соң, дәрiс тамам болмаса да, хазiреттiң рұқсатын, фатиқасын алып қайттым, – дедi.
Тiптi ересек адамша сөйлеп қапты. Баланың бұл ерте әзiрлеген жауабы едi.
Әкесiнiң қасында тұрған Майбасар мен соның атшабары екен. Майбасар Құнанбайдың тоқал шешесiнен туған iнiсi. "Төрт тоқал" атанған туысқандарының бiр тоқалынан осы Майбасар. Бұны биыл Құнанбай өзi аға сұлтан болғаннан кейiн, осы Тобықтыға болыстық старшын еткен-дi.
Майбасар Абайдың жауабын ұнатып тұрып:
– Өзi, тiптi, көшелi кiсi боп қапты!– дей берiп едi, Құнанбай оның сөзiн аяқтатпастан Абайға:
– Бар, ана шешелерiң жаққа бар, амандас, балам!– дедi.
Абайдың күткенi де сол едi. Әлi тосып, бар қозғалысын алыстан қарап, әңгiме етiп тұрған шешелерге қарай бұрылғанда, Абай қайтадан өзiнiң жасына лайық қуанышты бала қалпына келе қалды. Арт жағында жорға Жұмабай Абайдың бүгiн оны қорқытқанын әңгiме қып жатты. Бала ендi асығып, өз шешесiне қарай жақындай берiп едi, Жұманның қатыны, Қалиқа деген бiр жеңгесi:
– Телғара! Айналайын Телғара! Соқталдай азамат боп кетiпсiң-ау!– деп, мойынынан құшақтай алып, бетiнен сүйдi. Тағы бiр жеңгесi - Ызғұттың қатыны Тобжан да сүйдi. Содан кейiн үлкен қатындар және осы топтағы үлкен еркектiң, ағалардың да бiр-екеуi сүйiп жатыр. Абайды шын балаға айналдырып жiберген осы сүйiстер едi. Ол қысылып қызарғанмен қашып та құтыла алатын емес. Наразы боларын да, құптарын да бiлмедi. Бiрнеше үлкен қатындардың көзiнен жас та көрiндi.
Барлық үлкеннiң құшағына амалсыз кезек-кезек кiрiп болып, ендi сытылып, шешесiне қарай баса бердi. Абайдың өз шешесi Ұлжан мен екiншi шешесi, сұлу жүздi – Айғыз қатар тұр екен.
Бала топтан шыға бергенде, Айғыз күлiп:
– Пай, жаман қатындар сiлекейлеп, баламыздың бетiнен сүйер жер де қалдырмады-ау, – деп паңдана күлдi де, Абайды көзiнен сүйдi.
Кезек өз шешесiне келгенде, ол сүйген жоқ. Қатты бiр қысып, бауырына басып тұрды да, маңдайынан иiскедi. Абайдың әкесiндегi тартымды салқындық шешесiне де көптен берi мiнез болған. Бала осыдан арғыны күтпеушi едi. Бiрақ, бауырына басқанның өзiнде де Абайдың жүрегiн қатты-қатты соқтырған аса бiр өзгеше жақындық бiлiндi. Ана құшағы! Ұлжан көп ұстаған жоқ.
– Әжеңе бар, әнеки!– деп үлкен үйдiң алдына қарай бұрып жiбердi. Кәрi әжесi Зере бәйбiше, таяғына сүйенiп, ұрсып тұр екен.
– Жаман неме, маған бұрын келмей, әкеңе кеттiң-ау "! Жаман неме!– дей берiп, қасына, құшағына немересi барғанда, "жаман неменiң" артынан iлезде:
– Қарашығым, қоңыр қозым... Абайжаным...– деп кемсеңдеп, жылауға айналып кеттi.
Әжесi құшақтаған бойында үлкен үйге кiрген Абай, ымырт жабылғанша осында болды. Шешелерi бұған бiресе қымыз, бiресе тоңазыған ет, бiресе шай ұсынып тықпалай берсе де, баланың бойына ас батпады. Жөндеп iшкен де жоқ. Күнi бойғы аштығы да ұмытылған сияқты.
Ас бере отырып, бойлары үйренiскен сайын, шеше, жеңгелерi баладан:
– Елдi сағындың ба, кiмдi сағындың?
– Молда болдың ба?
– Оқып болдың ба?– деген сияқтыларды қайта-қайта сұрады. Абай өзге сұрақтарға жөндi жауап берген жоқ. Жалғыз-ақ кiмдi сағындың дегенде:
– Оспан қайда? Ол қайда жүр?– деп өзiнiң кiшi iнiсi, тентек Оспанды бiрнеше рет сұрап едi.
Ұлжан басында ол сұрауын елеусiз қалдырып, артынан тағы бiр айналғанда:
– Е, жүр-дағы жынды неме. Бүгiн осында маза бермеген соң әжең екеумiз қуып шыққамыз, – деп әжесiне нұсқады.
Әжесi өзiне байланысты бiр нәрсеге ишара қып отырғанды көрiп:
– Не дейдi? Не деп жатырсыңдар, естiмедiм, – деп едi, Абай Оспан жайын айтып кеп, қатты сөйлеп:
– Әже-ау, былтыр мұндай емес ең. Құлағыңа не болған, неге естiмейсiң?– дедi. Көптiң ортасында отырса да, ерiксiз жапа-жалғыз боп оқшауланып қалған әжесiне жаны ашып, құшақтап алдына жантайды.
Әжесi түсiндi де, аз ғана босаңсып:
– Балам-ай, әжеңде кеуде болмаса, не сымбат қалды?– деп, өзiнiң дағдылы мұң-шыңына қарай беттеп едi. Баласы қимады.
– Жазыла ма өзi? Емдесе қайтедi?– дедi.
Үй iшi де, әжесi де құр күлiп қана қойды.
Кәрi шеше күле отырып, баласының талабы қайтпасын дегендей қып:
– Үшкiрсе, кейде ашылып қалады. Үшкiрген жағады, - дедi.
– Үшкiрсе, мына балаң молда боп келдi ғой. Үшкiрт балаңа, – деп Айғыз күлдi.
– Үшкiрсiн, баласы үшкiрiп берсiн.
– Сорлы кәрiнiң көңiлiне о да болса демеу ғой!– деп үйдегi үлкендер, әсiресе, жеңгелер Абайдан шын бiрдеменi дәметкендей.
Абай бұған iшiнен ыза болды. "Үшкiру, iшiрткi жазу, қасида оқу "молдалықтың ел үйренген дағдысы екенi рас. Бала көңiлiне қатты жиренiштi көрiнетiн балгер, құшынаш сияқты, бақсымен тең молда, қожа аз емес. Абай соны еске алып, өз жайын мысқылдағандай болып, аз күлiмсiреп отырды да, бiр кезде оқыстан, әжесiнiң басын құшақтай ап, сыбырлай күбiрлеп, бiр нәрсенi шұбырта жөнелдi. Жұрт аңыра қарап отырып, басында дұғалық оқып жатыр екен деп едi. Кәдiмгi молдадай шарт жүгiнiп алып түсiн томсартып жiберiп, шешесiне төнiп отырып:
Юзі раушан, көзі гауһар,
Лағылдек бет ұшы ахмар.
Тамағы қардан әм биһтар
Қашың, құдрәт, қоли шиға. –
деп, көпшiлiк ұға қоймайтын өлеңдi шұбырта берiп, дауысын "тәбәрәк" оқыған молдаларша ұзайта созды.
Мұбада болса ол бір кәз
Тамаша қылса юзма-юз…
Кетіп қуат, юмылып көз,
Бойың сал-сал бола нига?–
деп кеп көзiн жұмып, ернiн жыбырлатып, әжесiнiң құлағын ашып "су-ф" деп қойды. Бұл өзiнiң биыл осы көктемде Науаи, Фзулидi оқып жүрiп жазған өлеңi болатын. Отырғандар әлi де дел-салда. Күдiк етушiден де шын дұғалық екен деушiлер көп. Бала солардың шама-шарқын танып, мысқыл еткендей боп алдаңқырап келдi де, ендi шынын танытпақ боп, даусын ашық етiп қатайтып алды. Тағы да көзiн жұмып, түсiн томсартып, құран аударған молдадай, iлгерi-кейiн теңселе берiп:
Ұшады бозша торғай көдені ықтап,
Басасың аяғыңды нықтап-нықтап,
Кәрі әжем естімейді, нана берсін,
Берейін өлеңіммен шын ұшықтап…–
деп кеп, тағы да "су-ф-ф!" деп қойды. Үйдiң iшi ендi сезiп, ду күлiстi. Соңғы өлеңнiң тұсында әжесi де түсiнген. Ол, үнi өшiп, сүйсiнiп күлiп, баласын арқаға қағып, маңдайынан иiскедi.
Абай күлместен, мысқылдай қарайды. Әжесiне жабысып отырып:
– Қалай, құлағың ашылды ма?– дедi.
– Е, жақсы боп қалды. Өркенiң өссiн, балам!– деп әжесi алғыс айтты.
Үлкендер бала мiнезiне бiр күлiп, бiр таңданып сүйсiнiп қалды. Қара сұр бала көптiң көзi бiр өзiне қадалғанда ендi қысылыңқырап, қызарып едi. Бiрақ, көзiнде жайнай жанған от бiлiнедi. Өзге балаларының ажарынан бөлек, қызулы, саналы оты бар сияқты.
Ұлжан тартымды болумен қатар, сыншы да ана. Баласының жаңағы мiнезiне бiраз ойлана қарап отырды. Биыл денесi өскелеңдеп қалған баласы, мiнез жағынан да ересек тартқан сияқты. Ұлжан көппен бiрге күлген жоқ едi. Ендi байқай отырып, ақырын мырс еттi де:
– Балам-ау, қаладан молдалық әкелдi десем, нағашыңа тартып қайтқанбысың, немене?– дедi.
Үлкендердiң бәрiне бұл өте түсiнiктi едi. Жаңағы бала мiнезiнiң дәл шешуi сияқты болып, қайта күлдiрдi.
– Бәсе, Шаншар?
– Битан, Шитан!
– Тонтекеңнiң жиенiмiн деп тұр ғой! – десiп, Абайдың нағашыларын есiне алысты. Өлерiнде:"жазыла-жазыла қожа-молдадан да ұят болды, ендi өлмеске болмас!" деп кеткен Тонтай сөздерi де көптiң есiне түстi.
– Апа-ай, ендi бақсы-құшынаш боп, елтiрi-сеңсең жинағанша, Тонтекеңе тартқаным көш iлгерi емес пе?– деп Абай iле жауап бердi.
– Жарайды, ендеше, ер жетiп қапсың, балам, – дедi шешесi.
Дәл осы кезде Майбасардың атшабары кеп кiрдi. Бұл бағана, кеште Құнанбайдың қасында тұрған қаба сақал, қара Қамысбай едi. Келдi де:
– Абай шырағым, сенi әкең шақырып жатыр,– дедi.
Үй iшi де, Абай да үн қатқан жоқ. Бағанадан бергi еркiн, ойнақы, бала мiнездiң бәрiнен тартынып, бойын жиып шәкiрт бала үндемей үйден шықты да, әкесi отырған үйге келдi.
Қонақ үйi шешелер үйiндей емес, сыртынан да салқын, үнсiз. Абай есiктен кiре, үйде отырған үлкендерге ашық дауыспен, айқын етiп сәлем бердi. Үлкендер де мұның сәлемiн дауыстап алды. Кiсi көп емес, Құнанбай мен Майбасар, Жұмабайдан басқа осы өңiрдегi Тобықтының белгiлi үлкендерi: Байсал, Бөжей, Қаратай, Сүйiндiк екен. Және осылардың жанына ерткен жас жолдасы тәрiздi, Байсалдың немере iнiсi – бала жiгiт Жиренше бар. Абайдан жасы үлкендеу болса да, ол құрбыша ашына едi.
Әкесiнiң бағанағы кешке күткен кiсiлерi осы үлкендер болды. Абайдың бала күнiнен сезетiн бiр жайы: мұндай кiсiлермен, әсiресе, дәл осы төрт-бес кiсiмен бас қосу ел iшiнде басталатын бiр үлкен iстiң, оқшау iстiң белгiсi болатын. Оларды әкесi ежелгi дағдысы бойынша әдейi шақыртып алған сияқты.
Бұрын ондай сөздерiне Абай араласып та, тыңдап та көрмеген. Бүгiн бiрiншi рет әдейi алғызып отыр. Бiр ойдан Абай өзiме бiрдеме айтпақ па екен деп ойлады. Бiрақ еш нәрсенiң қисынын таба алмады.
Абай келiп отырысымен анау үлкендер бұдан: қала жайын, оқу жайын, саушылығын сұрастырды. Өзге үлкендер iшiнде Абайға, әсiресе, көңiл бөлген сөзуар, жарқын жүздi Қаратай. Ол Абайды көре отырып, Құнанбайдың өзге жас балаларын да еске алды.
– Осы, ана Ысқақ бiр жошын! Бiр түрлi пысық та, сергек неме!– дедi.
– Ол әлгi Күнкенiң қолындағы ма?– деп сұрап алып, Бөжей:
– Рас, құлдырап тұр!– дедi.
– Иә, рас-ау, соның оты бар! – деп, Байсал да қостады. Мұның бәрi қиялап айтқан Құнанбайдың қошеметi.
Үндемей түйiлiп, сұп-сұр боп отырған Құнанбай ол сөздерге көп шiмiркенген жоқ. Қайта, терiс көргендей мойын бұрып, Абайға қарап:
– Одан да, не күтсеңдер де осы жаман қарадан күтсеңдершi!– дедi.
Құнанбайдың мына баласын осында шақыртып алып отырған және жаңағыдай етiп бұларға танытқалы отырғанын өзгеден Қаратай бұрын аңғарған. Ол, дағдылы, майысқақ ептiлiкке салып, ендi Құнанбайдың жаңағы бетiмен Абайды сөз қыла бастады. Бөжей мен Байсалға қарап:
– Сендер мұның сүндетке отыртқанда не дегенiн естiп пе едiңдер?– деп, аз күлiп алды. Абай өзiнiң балалық, шалалық мiнезiнiң бiрiн, мынадай суық пiшiндi үлкендердiң ортасына салғалы келе жатқан Қаратайға тiптi ырза емес едi. Қысылып, ұяла бастады. Бiрақ тоқтар шарасы жоқ. Сондықтан, бар тапқаны – ол бала өзi еместей, үндемей сазарып қалды.
Қаратай күле отырып:
– Сүндетке отырғызғанда, ауырсынып жылап жатып:" құдай-ай, бұл қорлықты көргенше, қыз қып неге жаратпадың!" дептi. Сонда шешесi: "ақылсыз-ау, қыз болсаң бала таппас па едiң, содан қиын боп па?" десе, мынау:"Ойбай, онысы тағы бар ма едi?", деп жылауын тыя қойып, шыдай берiптi, – дедi. Үлкендер ақырын мырс-мырс күлiп қойды.
Құнанбай естiмеген сияқты, ешбiр белгi бермедi. Бұл сияқты сөз оны мен Байсалдардың қабағына қарағанда ұзаққа бармайтын тәрiздендi. Абайға жайлысы сол болып едi. Әйтпесе үлкен адамша орталарына шақырып ап, ақымақ бала қып қойып күлгендерiне ырза болайын деген ойы жоқ.
Сөйткенше, сырттан Оспан кiрiп келдi. Кiшкене iнiсi. Ауылға келгелi көп сұраса да, көре алмаған тентек, содыр iнiсi.
Ол сәлем берудi ұмытқан жоқ. Бiрақ, әкесi мен өзге ешкiмге қарамастан, келе Абайды құшақтай алды. Өзiнiң де ең жақсы көретiн туысқаны Абай едi. Екеуiнiң арасы 5-6 жас. Сондықтан Абай қазiр де оған аға есептi. Оспан келе бергенде бұ да құшағын жайып бетiнен сүйдi. Үлкендер бұлардың жаңа көрiскенiн сезiп, мына мiнездерiн кешiргендей. Бiрақ, келесi минутта-ақ Оспан өзiнiң тентектiгiн танытып, абыройдан айрыла бастады. Ол, "қайда жүрдiң" деп ақырын сұраған Абайға жүресiнен отырып, ағасының мойнынан құшақтап, өзiне қарай тартты да, құлағына бiр нәрсе сыбыр еттi. Бұнысы бiр қатты нашар боқтық сөз едi. Шеткi үйде өзiнiң ағасы Тәкежаннан үйренiп кептi. Сағынған ағасымен ең алғаш тiл қатқанының өзi осы. Абай сескенiп, құлағын тартып қап:
– Өй, не дейсiң?– дей берiп едi, Оспан атып тұрып, мұны бас салып құшақтап:
– Айтпа, айтпа деймiн анаған! Айтушы болма анаған!– деп, әкесi жақты нұсқап, Абайдың аузын аштырмай, шалқалатып жыға бердi.
Абай бiр жағынан ерiксiз күлiп, екiншiден қысылып, бойын жиып алайын деп едi. Денесi кесек, қолы қайратты Оспан түрегелiп алып, шалқалата жығып салды. Және соның үстiне, ұртына тығып жүрген бiр сiлекейлi қатты нәрсенi әп-сәтте Абайдың көйлегiнiң омырауын ашып, жалаңаш етiне тигiзе тастап жiбердi. Абай сескенiп, тiтiркенiп ырши берген. Үлкен кiсi сияқты боп отырған шәкiртi, мына бала бiр сәтте кiшкене балаша алыстырып, арпалыстырып жiбердi.
Оспан оның тiтiркенгенiне мәз болып, әкесiн ұмытып сақылдап күлiп:
– Бақа! Бақа салып жiбердiм көйлегiңе, – деп, Абайды бұрынғыдан да жаман тiтiркендiрдi.
Құнанбай өзiнiң арт жағында отырған балаларының не қып жатқанын байқамаған. Ендi тентек Оспанның дағдылы мiнезi құтырып, үдей бастаған соң ашуланып, шұғыл бұрылып, жалт қарады. Жаңа байқады. Алпамсадай болған, асау қара баласы, Абайдың кеудесiне мiнiп ап тұрғызбай жатыр екен.
Құнанбай өз алдындағы мына бейбастыққа қатты ашуланып, Оспанды сол қолымен өзiне қарай жұлқып сүйреп алды да, жақтан тартып-тартып қалды. Оспан екi бетi нарттай жанып, үлкен көздерiмен әкесiне шоқтай қадалып, сазарып тұрып алды. Ұрғанына титтей мiз баққан да, қалт еткен де жоқ. Бұның бәрiн көрiп отырған Сүйiндiк Байсалға күбiр етiп:
– Жаным-ау, қасқыр бала мынау ғой!– дедi.
– Құж, десеңшi. Мынадан ба, мынадан шығар-ау!– деп Байсал да күңк еттi.
Құнанбай атшабарға қатты әмiр етiп:
– Бар, алып кет қарғыс тигендi!–деп Оспанның бетiн бұрды да, итерiп қалды. Бала сүрiнiп құлай бергенде, атшабар да қармап көтере бердi. Оспан дәл сол әкеден құтыла берудi күткендей атшабар ендi көтерiп алғанда, үйдегiнiң бәрiне естiрте, арт жағынан жел шығарып, "тырқ" еткiздi де кете барды. Майбасар Қаратайға көз тастап, бiр езуiн тартып, басын шайқады.
– Қап, мына абыройсыз, бар абыройдан бiр-ақ айрылды-ау!– дедi. Қонақтардың кейбiрi ақырын күлiп қалды.
Қаратай, Байсалдар Оспанның кетiсiн өз iштерiнде:" қорқып кеткен жоқ, егесiп кеттi"– деп бағалаған.
Құнанбайдың бұрыннан да түйiлiп, айтар сөзiн бастамай ызаланып отырған қалпы бар едi. Мынау тұста тағы да суынып, түнере түскендей болды. Үй iшi бiрталай жым-жырт отырып қалды.
Сонымен, бiраз томсарып отырып барып, қайта қыбырласқанда Құнанбай ойдағы сөзiн бастады.
2
Қонақ үйде, дөңгелек үстел үстiнде, қызғылт, күңгiрт сәулесi бар тас шам жанып тұр. Оқтын-оқтын iргеден соққан жел лебiмен әлсiз шам кейде ұйтқып, шалқи түсiп, кейде лапылдап, жалпылдай жанады. Қырын отырған әкесiнiң үлкен кесек пiшiнi Абайға жартылай ғана көрiнедi.
Түсi суық. Қара сұр жүзiне бозғылданып түгi де шығып алыпты. Жалғыз өзi ұзақ сөйлеп отыр. Зор даусында ыза мен зiл бар. Кейде Абайға қызық көрiнетiн бiр мақалдар, мәтелдер айтылып кетедi.
Абай әкесiнiң сөз желiсiн, түп мәнiсiн түсiнген жоқ. Кейбiр мақалдарын ғана таңдана шешiп отыр. Осы бар үлкеннiң мұндай жердегi салты бойынша, әкесi де тұспалдап, орағытып ұқтырмай сөйлейдi. Бiр сөзiмен бiр сөзiн жалғастыруға Абай үлгiрмей, адасып қап отыр. Өзiне салса, жаңағы көңiлдi үйге, шешесiнiң жанына қазiр кетер едi. Бiрақ, әкесi шақырған соң, ендi шығып болмайды.
Сондықтан бiр уақыт ол, әке сөзiнiң сыртын, ағымын тыңдайды. Кейбiр өзi бiлмейтiн қиын, жаңа сөздерiн ұстап қалады. Әлдекiмге қаптап, зiркiлдеп сөйлеп отырған әке сөзi кейде бұған бiр жортуыл, шабуыл үстiндегi шұбырынды, ұзақ сарын сияқтанады. Кейде ұғымсыз сөзден iшi пысып, әкесiнiң пiшiн тұлғасына қарап, қадалып қалады.
Тегiнде, ертекшi, өлеңшi, не басқа әңгiмешi адамға талай уақыт тапжылмай тесiле қарап қалу Абайдың кiшкентай күнiнен бергi әдетi едi. Адам пiшiнi әрдайым бұған бiр тамаша, өзгеше қызық сурет тәрiзденетiн. Әсiресе, ажымы мол үлкендер пiшiнi бiр қызық хиқая тәрiздi. Ол кей адамның айғыз-айғыз ажымынан, салбыраған ұртынан, қыртыстанған маңдайынан, немесе бояуы оңған көздерiнен, әр алуан сақал-мұртынан – өзiнше неше түрлi жанды, сызаты көп сипаттарын көргендей болатын. Қына басқан, сызаты көп тас па? Я селдiр тоғай ма? Не, көде-көкпек пе? Кейде мал мен аң бейнесi ме? Бәрiне де ұқсап кетiп отыратын адам мүсiндерi болады.
Әкесiнiң ат жақты келген, ұзын сопақ басынан құлақтан жоғарғы жерi қаз жұмыртқасындай көрiнедi. Онсыз да ұзын, үлкен бетiне, ұп-ұзын боп дөңгелей бiткен сақалы қосылғанда, басы мен бетi бiр өңiрдей. Сонда, Құнанбайдың жалғыз сау көзi, оның көтерiңкi жал-тұмсығының сол иығына шығып алып, қалғымай, сақшыдай бағып, осы өңiрдi қалт етпей күзетiп тұрған сияқтанады. Қоя берiп, салғырттығы жоқ сергек қатал күзетшi.
Жалғыз көз шүңет емес, томпақша. Тесiле, сыздана қарайды. Кiрпiгiн де сирек қағады. Иығына бота iшiгiн жамылып, шалқия отырып сөйлеген Құнанбай, осы үйде әркiмге қарамайды. Қарсысына таман отырған Сүйiндiкке ғана қадалып сөйлейдi.
Сақал-шашы бiр реңдес, қара бурыл Сүйiндiк оқта-текте бiр қарап қойғаны болмаса, Құнанбайға тесiле қарамайды. Көзiн төмендете бередi. Абайға оның пiшiнi – көп кездесетiн, әңгiмесi аз пiшiн сияқты. Бөжей де оншалық өзгеше емес. Түсi ақ сұр келген, өзi қоңыр сақалды, кесек мұрынды Бөжей - осы отырғанның бәрiнен де сұлу. Бетiнде ажымы да аз. Бiрақ, Абайдың көзiн оған көп тартатын бiр нәрсе - мұның бiтiкшелеу, кiшкене келген көздерi.
Құнанбай ұзақ сөйлеп отырған кезде Бөжей қыбыр етiп қозғалған жоқ. Көзiн де төмен салған қалпынан бiр көтермедi. Сондықтан оның ұйықтап отырғаны, я ойланып отырғаны мәлiм емес. Қалың еттi, салбыраңқы қабағы кiшкене көзiн көрсетпей, тасалап алған сияқты.
Құнанбайға бұлардың iшiнен көз алмай, қырандай қарап отырған - дәл төрдегi Байсал. Қызыл жүздi жирен сақалды Байсалдың денесi iрi, қапсағай. Көкшiл түстi үлкен көздерi – әрi салқын, әрi сыр берместей сабырлы.
Бұлардан басқа барлық салқын, томсарған жандар iшiнде ең жандысы, ең шапшаң, қағiлезi Қаратай мен Абай қасындағы Майбасар.
Үлкендер тобына бiр жақтан, әкеден төмен отырып, телмiре қараған Абай болса, дәл осы тәрiзденiп, барынша бой салып, қарап отырған – ана шеттегi жас жiгiт Жиренше.
Бұл – Көтiбақ iшiнде Байсалдың жақын туысқаны Шоқанның баласы. Байсал әрдайым қасына ертiп жүредi. Әрi жiгiтi, әрi сөз ұғып, адам болар деген жасы. Осы әңгiме атаулыны көп бiледi. Қызық қып айтады. Өзi күлдiргi. Абайды еркелетiп те қоятын кезi бар-ды. Қазiргi осы жиында Абайдың оңаша кездесудi iздейтiн жалғыз ыңғайлы көрер адамы осы.
Бiрақ оның шыны ма, иә, әдейi үлкендерге көз қыла ма, әйтеуiр, қазiр Құнанбай сөзiнен басқа бар дүниенi ұмытқан. Сонымен бiрге Абайды да былай қоя тұрған сияқты.
Жиренше қабағын бiр шытып, қозғалақтап қалды. Абай ендi байқады, әкесi сөзiн аяқтап келедi екен.
– Қодар сұмның қылығы сырт елдiң алдында менiң бетiме салық болса, осы елге, өз келеңе келгенде, осы отырған бәрiмiзге салық. Мынау отырған сендерге салық!- деп аз тоқтап, Сүйiндiкке қадалып отырған жалғыз көзiн ендi төрдегi Байсалға аударды. Одан өзiнiң оң жағында отырған Бөжейге қадалды.
Бiрақ Бөжей мен Байсал мызғыған жоқ. Өзге отырғанның барлығы сөздiң салмағы мен түйiнiн өз арқаларынан сезгендей боп қозғалақтап, ырғалып қалысты.
– Ендеше, өлiмнен ұят күштi. Ел көрмеген сұмдыққа, ел көрмеген жаза керек!– деп, Құнанбай байлауын айтты. Қайта басар түрi жоқ. Тас түйiн боп бекiнiп, түйiлiп алған көрiндi.
Отырғандар осы күйдi танып қалды. Құнанбайдың бұлай беттеп алғанда, қайта оралар қайырымы жоқ, оны бәрi бiледi.
Не айтысып-шарпысып кету бар. Немесе iштен қоштамаған уақытта Байсал, Бөжейдiң бiр тәсiлi: мiндет, мысалды Құнанбайдың өзiне бастатып, артын өзiне тастап кететiн әдетi бар-ды.
Жан күйер жер болмағанда, олар осы соңғы мiнездi көп қолданатын. Екеуi де жарытып, тiс жарып сөйлемейтiн.
Бiрақ Құнанбайдың мына сөзi үндемеске де қоймайды, үндеуге де жiбермейдi. Дел-сал еттi. Үй iшi бiрталай уақыт жым-жырт отырды.
Қодарды Абай бiлмеушi едi. Оған бұл ат әуелi – " Қозы-көрпеш – баянның" Қодарын елестеттi. "Сұм" дегенiне қарағанда да, былтыр Байкөкше ақын бұның шешелерiне жырлап берген Қодардың бейнесi сияқты. "Қодар деп соған ұқсаған бiреудi әдейi сол атпен айтып отыр ма" деп ойлады.
Жым-жырт жиынның iшiнен алдымен сөйлеген – майысқақ Қаратай. Ол:
– Сұмдық екенi рас. Ұлы-қызыңның басына бермесiн. Шын болғанда, кәпiр қауымында кететiн iс қой бұл, – деп, "Қодардың айыбы шын ба, бекер ме?" деген өз ойларындағы күдiкке ептеп қана бiр соғып, қиялап салды. Қодардың бұл жиындағы аталасы – Сүйiндiк. Құнанбай бағанадан зiл салғанда, әдейi соған шұқшиған. Оны да жұрттың бәрi бiлiп отыр. Қодар қылығының орайын алдымен өз туысына "айыпты", "сорақы" дегiзiп өз аузынан айтқызып алу Құнанбайға да керек.
Ал Сүйiндiк сол сөздi оп-оңай, бiр айналмай айтып салса ертеңгi тауқымет бұнда. Және алдымен Қодардың сол Құнанбай айтқандай айыптылығына да көзi жеткен емес. Ол Қаратайдың шапшаңдығынан бiр пайда да тапқандай болды. Әсiресе, оның "шын болғанда" деген босаң тастаған жерiн ұстады да:
– Осы айыбына көз жетсе, тұрғызып қойып бауыздайық. Бiрақ сол шынына жеткен жан бар ма?– дей берiп едi. Құнанбай серпiлiп, iлгерi ұмтыла түстi.
– Ей, Сүйiндiк, – деп киiп кетiп ұрыса сөйледi, – албасты да қабаққа қарай басатын.
Қыры жоқ, қасиетi жоқ басшы болса ыбылыс, жын иектемей нетедi. Адал десек, аман десек, жан берейiк, ақтайық, ақыретте айыбын өз мойнымызға алайық. Бiрақ, меңiң екi бiрдей жаным жоқ. Майысар болсаң, жаныңды да берерсiң. Беремiсiң, жаныңды?!– деп сарт етiп өзiне жабыса түстi. Сүйiндiк Құнанбайдың бағанадан бергi зiлiне ендi ызалана бастап едi.
– Е, тастай алмай жүрген жаным жоқ! Терге демесем, жанымды ала ғой деп кепiлге келiп пе екемiн, – деп томсарып қалды. Мұның қолынан келген бар қарсылығы осы едi. Баж еткенмен, ықтап кеткен секiлдi. Құнанбай сездi де, ендi жүйемен ұтпақ боп, қуғынға салды.
– Тергесең, Қодар сұмдығын аңыз қып, көпке жайып әкеткен елдi терге. Ел тұрсын, кешегi жиында бетiмiзге былш еткiзiп, жарып айтқан жатты терге. Соған да жеткен. Бар да "өтiрiк" деп соны иландырып келшi. Ел аузына қақпақ болып көршi. Бiрақ ол қолыңнан келмейдi. Ендеше, не ер бол да, ақта! Немесе илан да жазала! Тек, жарықтығым, дүмбiлезiңдi көрсетпе, былқыл-сылқылыңды аулақ әкет!– дедi.
Ендi Сүйiндiк те үндей алмай қалды. Аз бөгелген соң бағанадан Құнанбайға сыр алдырмай, салқын ғана қарап отырған Байсал:
– Қара деп жазалаған күнде, мұның жазасы не болмақ, – деп едi, Құнанбай:
– Жазасы шариғат жолы. Шариғат не бұйырса, сол болады. Мұндай сұмдыққа қазақ айтқан жол жоқ. Кесiгiн де айтпапты, – дедi.
Құнанбай бұған шейiн ашумен, зiлмен кеп, ендi осы тұста күйзелгендiк күй көрсетiп, осымен жиынның қабырғасын қайыстырғысы келген.
Бәрi де тiрелiп қалды. Ат тұмсығы, бiр бiтеу, меңiреу қабырғаға тiрелген сияқты. Жалтара алмады да, үндеспедi.
Аз ойлағанда Бөжей өз iшiнен "Шариғат та жөнге, шынға қарайтын шығар, ақай жоқ, ноқай жоқ, көрiнгенге бұйда бере бермес" дегендей.
Бiрақ, бұл ойын айтса, Құнанбай тағы бойлап тартып кетедi. Сондықтан үндеген жоқ. Тағы да шапшаң Қаратай:
– Ал, шариғат бұл Қодар қылығына не бұйырады екен?– дедi.
Құнанбай бағанадан төмен отырған жорға Жұмабайды ендi ғана еске алғандай бұрыла қарады.
– Мына Жұмабай қалаға барып, Ахметриза хазiреттен фатуа сұрап келдi. Жазасы дарға асу дептi.
– Дарға?– деп Қаратай үркiп қалды.
Бөжей Құнанбайға ажырайып, тiксiне қарап едi, аямас түсi айқын екен.
– Барлық байлау осы болғаны ма? Ит те болса бауыр емес пе едi?– дегенде, Құнанбай қынжыла түсiп.
– Оны бауыр дегеннiң бауыры езiлсiн! Шариғатпен шарпыспақпыз ба? Қодар емес, құтпаным болсын, қайтпаспын да, тынбаспын, - дедi. Ендi бұғалық әкететiн, бойлауық жерiне жеткен екен. Бөжей iшi мұздай отырып:
– Көзiң жетсе, мейлiң бiлсiн, – дей салды да, ойдағысын iшке бүгiп қалды. Байсал үн қатпаған күйде жым-жырт. Құнанбайды ақтамаса, Бөжейдi де құптаған жоқ.
Сүйiндiк те осы топтың дағдылы мiнезiне басты.
– Ел де сенiкi, ел iшiндегi тентек те сенiкi. Қашқанның да, қуғанның да келетiнi өзiңсiң. Тек, не бұйырсаң да тергеп алып бұйырғайсың. Қалғанын өзiң бiл, – дедi. Бұл Бөжейдiң қабағын баққан болатын. Өзi қалай көшерiн айқын бiле алмай, "соның бiр бiлгенi шығар" деген есеппен жалт бердi.
"Тергеп алып, бiлгенiңдi қыл" дегендi, аяқтап келгенде әрқайсысы да бiр-бiр қайырған-ды.
Бiрақ бұл сөздерi – сүйей салды. Бағанадан бергi сөзде Құнанбаймен аралары арбасып боп, айтыспай-ақ iштей жер танысып қалған.
Бөжей бiлсе, Қодар жайы – Құнанбайдың тағы бiр қыры. Осал емес, үлкен қыры болғалы тұр. Қайда беттер екен? Неге соғар екен? Не де болса, ендi салмағын Құнанбай өзi көтерiп алатын болады. Бұлар жалпылдап қостаған жоқ. Оны Құнанбай бiлетiндей болды. Түбiнде, дәл осы отырған кiсiлер осы жөнде ұстасса да қисыны бар.
Сүйiндiк, Бөжей жағының ойы осы болса, Құнанбай да өз есебiн алдын ала өзi өлшеген бетпенен iшiне iрiктi. Жаңағыдан әрi жазылған жоқ. "Пәлен етем" деп кесiктi байлауын да айтпады.
Осы отырған бес-алты адам дәл қазiргi күйiнде пәлен мың Тобықтының талай түйiн, шытырман жайларын осы араға жиып әкеп отырған адамдар, iштерiнде: көп қалтаға көп есептер салып кеп отырған атқамiнерлер.
Құнанбай аға сұлтан болды да, өзгелерiнiң қатарынан озғындап кеттi. Онда әкiмдiк бар. Сыртқа да, ұлыққа да жақындық бедел бар. Әрi қолы ұзын, малды. Сөзге жүйрiк, мiнезбенен iске де алғыр. Осының бәрi өз ортасын бойымен басып жыға беруге себеп болатын.
Бiрақ Құнанбайдың мықты жерi Тобықты iшi болса, әлсiз жерi де осы Тобықтының iшiнде. "Құс қанатымен ұшып, құйрығымен қонады". Сол қанаты мен құйрығы ел iшiнде өзi тұстас ру басылар. Осы Байсал, Бөжейлер.
Осылар соңғы бiр жыл бойында бұрынғыдай ашық жарқын емес. Iщтей Құнанбаймен аңдысып қалған сияқты. Оны Құнанбай бiледi. Бiрақ, осындай қып қосарына iлестiрсе болғаны. Түбi, бәрiнiң де бағатын таразысы – ел. Сол елдiң алдында байлауды, Құнанбаймен бiрге байласқан осылар болған соң жеттi. Күйсе, Құнанбаймен бiрге күйедi. Ал, iшiнде не жатыр, оны бiлмейдi. Олай болса, Құнанбайдың да сырты, бұлардың iшiн бiлмеген, елемеген кiсi тәрiздi болатын.
Тобықты көп рулы көп ел болғанымен барлық үлкен шеңберiнiң таразысы осы отырған бес-алты адамның руларымен өлшенедi. Әсiресе, ру басы осы адамдардың өздерiмен салмақталады. Бөжей – қалың Жiгiтектiң адамы. Бұрын орталарынан Кеңгiрбайдың терiс азу, мықты биi шыққан ел. Бертiнде, ұрыншақ, қолшыл болып және барымташы жортуылшы жiгiтi көп шықты. Шетiнен сөзуар Жiгiтек. Байсал да сондай мол ру Көтiбақтың тұрғысы. "Тоқпақ жалды торы" деп атағанда үйiрi қалың айғырдай, көптiгiнен атанған. Бұл, әсiресе, мал көбейтiп, жердi мол қамтуға тырысатын, көптiгiне сенiп, анау-мынаудан онша қысылып, қымтырыла қоймайтын ауылдар. Сүйiндiк осы ағайынды елдер iшiнде ең азы Бөкеншiнiң кiсiсi. Мал, дүниеге шағыны да осылар. Бөкеншiнiң кiрмелеу туысы - Борсақ. Жаңағы бұлар сөз қылған Қодар – сол Борсақ болатын.
Құнанбай болса – Ырғызбай руынан. Бұл, бас жағына келгенде Жiгiтектен де, Көтiбақтан да аз. Бiрақ, әрi малды, әрi көптен берi Тобықтыны билеп-төстеп келе жатқан ауылдар.
Туыс жағын алғанда, Бөжей мен Сүйiндiктен көрi, Құнанбайға Байсал жақын. Сойыл соғарға келгенде, қолға, санға келгенде Құнанбайдың мықтап сүйенетiнi сол Байсал елi – Көтiбақ. Оны әлi күнге өз ырқынан шығарған емес.
Қаратай болса, бұлардың барлығына алыстау. Ара ағайын тәрiздi Көкше деген рудың атқамiнерi. Аз да болса, пысық және шөре-шөреде жүргендiктен бiр мүшеден қалмай iлесiп отыратын.
Осы отырған ру басылардың мiнезi, артта жүрген үлкендi-кiшiлi атқамiнер, ақсақал, қарасақалының бәрiне де мiнез, тәсiл бола жүредi.
Құнанбай қасындағы қой көздеу, сұлуша Майбасар старшын болды да, өз достарынан да, Құнанбайдың жақындарынан да ажырай бастады. Қазiр, Құнанбай алдында, жастан бергi дағдысы бойынша үндемей отырғанмен, бұл ерен бүлiк, сотқар адам. Құнанбайдың ұлықтығына бақ масы. Болған Ырғызбайдың басы осы.
Бүгiн Бөжейлердiң, Құнанбаймен iштей суысуына себепшi болған да осы Майбасар.
Бұдан екi ай бұрын зықысы әбден шыққан ел Бөжейдi салып, Құнанбайдан:"Майбасарды орнынан түсiр" деп тiлеп едi.
Құнанбай Майбасар мiнезiн бiлсе де түсiрмедi. Ол өзiнiң қара күшi, зiлi сияқты болатын осындай бiр Майбасардың жүруiн мақұл көрдi. Үлкен бiр есебi. "Анау жұртты шақар айғырдай мойын салып қуып ықтырған уақытта, ел арыз айта өзiме келедi, өз бауырыма қайырып беріп отырады» деп топшылаған.
Қодар жайындағы сөздердің артын Құнанбай ашып шешкен жоқ. Аналардың емеурінін есітті де, қалғанын үндемей бітірді.
Аздан соң сөзді басқа жаққа көшіріп, осы көктемде мал тойыны қандай, шөп шығымы қандай, көшi-қонның мезгiлi қандай болатынын айта бастады. Биыл да, бұл отырған барлығының кеңесi Шыңғыс сыртындағы Бақанас, Байқошқарға шейiн көшiп барыспақ. Ол, Керей қонысы болса, сол Керейге мiнбелей барып қонып, екi өзендi тағы да жылдағыдай баурай бермек болысты. Тобықтының осы жуандары малы аз ғана Керейден сол екi өзендi, жылма-жыл қона жүрiп, тартып алмақ ниетте болатын.
Бұл әңгiмелерге келгенде барлық бағанағы томсарған жиын шешiлiп, жазыла сөйледi.
Осы кезде Жиренше Абайға ым қақты да, тысқа шығып кеттi. Абай, Қодардың қылмысы не, өзi кiм екенiн бiлмеген қалпында болатын. Ол жалғыз-ақ "дарға асу" деген жерде, iшiнен бiр түрлi тiксiнiп қалды. Әкесiне сене алмай, сескене қарап,"соны iстейдi-ау" деп бiр ойлады. Бiрақ байқап, болжап көрсе, дар деген қырда, бұл елде әсте болмаған нәрсе. Естiп көрген де емес. Ол мұның түсiнiгiнде, Һарон-Рашит Халифа заманында, әлдеқайдағы Бағдат, Мысыр, Ғазнада ғана болатын жаза сияқтанады. Сондықтан, "дарға асу" деп жай айтылған болар. Ол болмас, болмайды!"- деп байлаған едi.
Сонымен бiрге, әкесi Жұмабай жайын айтқанда да, Абай қайран болды. Қала мен жолда талай күн бiрге болған уақытта бiрде-бiр сездiрсешi!
"Фатуа", "дарға асу" деген үкiмдердi жасырып алып келе жатып Абаймен жарысады. Қалжыңдайды, ойнайды. Ендi түк көрмегендей, үндемей отырған түрi де мынау. Бүгiн күн ұзын Абаймен құрбысындай жарысып келгеннiң де бiрде-бiр белгiсi жоқ.
Соған қарап Абай үлкендердiң осындай iшi қатпарлы, қиын жататынын ойлады. "Үлкен болсам, осылардың мiнезiн әрдайым бiлiп, танып тұратын болсам" деп, сол үлкендiкке тағы да бiр қызыққан, асыққан едi. Абай үлкен болуға тегi көп асығатын, қызығатын.
Ендi есiне түстi. Жұмабай қалада бұған түсiнiксiз бiраз мiнездер iстеген. " хазiретке сыйға апарам, Құнанбай жiбердi " деп, қысырдың бiр семiз қара көк құнан шығарын жетектеп жүрген-дi.
Абайдың молдасы және мешiттiң имамы Ахметризаның үйiн сұрап алып, артынан Абайға "молданың үйiне ертiп жүр" деп, бұны бiрге де ала барған.
Екеуi асау көк құнанды жетектеп бара жатқанда, бiр төбелесқой, тентек Сағит деген баланың бұларға iстеген қырсығын да есiне алды. Қазiр нығызсып отырған Жұмабайға қарап, жымиып күлiп қойды.
Бұлар қақпасының жанынан өте бергенде Сағит терезеден көре сала жүгiрiп шығып, тас лақтырып, айғай салған. Асау құнанның үркетiнiн көрiп алған соң, онан да жаман құтырып едi. Қақпаға қайта жүгiрiп кiрiп шыбық алып шығып, бұғып келiп асау құнанды шаптан да түртiп қалған. Сонда көк құнан ышқына шапшып, безе жөнелгенде Жұмабай айырылмаймын деп тырысып көрiп едi, тай сүйреп, дедектетiп әкетiп, Жұмабайдың аяғы тарп-тарп етiп қаздаңдап, тымағы, тақиясы да ұшып түсiп қалған-ды. Басының жалтыры да көрiнiп, Абай ерiксiз күлген-дi. Асау тоқтамаған соң, шылбырды белiне орап алған Жұмабай, шалқайып табандап тартып, көше бойының құмын боратып, тағы да рәсуа болған. Бұл тұста Сағитқа қосылып Абайдың да iшек-сiлесi қатып едi.
Жұмабай көк құнанды зорға тоқтатып алған соң, Абай Сағитты маңайлатпай қуып жiберiп, сол бәледен Жұмабайды да, құнанды да өзi құтқарып шыққан.
Бұлар хазiреттiң қорасына кiрiп, асау құнанды ат қораға байлағанда, хазiрет өзi көрiп сыйлық екенiн iшi бiлiп, үн қатпаған болатын.
Кейiн үйге кiргенде, Жұмабай Құнанбайдан сәлем айтты да:
- Мына баласына - өзiңiздiң шәкiртiңiзге фатихасын сұра деп едi, – деген.
Хазiрет:
– Бәрәкалла, бәрәкалла... Бирахматика я архамәррахимин, – деп отырып, Абайға қол жайып бата берген-дi.
Содан әрi хазiретпен не деп жауаптасудың бабын таба алмаған және тiптi шүлдiреген, кiтапшылаған тiлiн ұға алмаған Жұмабай тағы бiр ойдағы әңгiмесiн тұпа-тура, қолма-қол бастап едi. Онысы Құнанбайдың айтқан сәлемi екен. Сұрап кел деген бiр үлкен сөзi екен. Осы жөндерiн айтты да, Жұмабай Абайға бiр хазiретке бiр қарап:
- Бiрақ ол жайын оңаша, құпия сөйлес деп едi. Балам, сен...– деп Абайға оқтала бергенде, хазiрет те сезiп, Абайға:
– Ибраhим, сiз хазiр мәдрәсәгә қайтыңыз, балам. Бәс ауылға қайтмас бұрын мюңға кiрiп, фатихамны алып кетiңiз, – дедi. Абай шығып кеткен.
"Соқалап отырып, ойдағысын жеткiзiп, жаңағы фатуаны сонда алып шыққан екен-ау, бұл" деп ойлады.
Өзiн керек еткен сөз бен шырайды көрмеген соң, ендi Абай да Жиренше кеткеннен кейiн бiраздан соң ақырын сусып, тысқа шықты. Бұл уақытта Жиренше соңғы атқа шiдер салып, отқа жiберiп жатыр екен. Есiк ашылған жерден Абайды көрдi де, ақырын дауыспен:
– Абай, берi кел, мұнда кел...– дедi.
Абай бұған жетер-жетпестен:
– Өй, Жиренше, жаңағы осы Қодар кiм? О не қылған? Айтшы, – дедi.
– Қодар – жақыны жоқ, жалғыз үйлi бiр Борсақ. Ол қайда?
– Е, ол мына Шыңғыстың ет бөктерiнде, Бөкеншi асуының бауырында.
– Ал, ол не қылған?
– Сол биыл қыстыгүнi жалғыз баласы өлгеннен кейiн, келiнiмен жақын бопты дейдi. Ана кiсiлердiң сұмдық деп отырғаны сол.
– Жақын? Қалайша?
– Не қалайшасы бар? Шөккен дейдi.
– Не дейсiң?
– Е, сығыр, шөккендi бiлмеушiмең? Бура мен iңгенше? Бiлесiң?– деп Жиренше өте бiр тұрпайы қозғалыстар жасады. Ол үлкендер арасынан әбден iшi пысып шығып, ендi салқын далада азырақ ойнақы күйге кеп тұр едi. Абайды күлдiрмек болатын. Бiрақ Абай күлер емес. Көңiлiнде қатты қобалжу бар.
– Сол рас па екен?– деп, Абай қадала сұрады.
– Бәсе, сол анық-танығы мәлiм емес. Бiрақ ел өсек қып әкетiптi. Сүйiндiктiң, жаңағы, анығын бiлейiк деуi сол ғой, – деп Жиренше салмақты болып сөйлеп едi.
– Ендеше, бекер жала-дағы?
– Тiптi солай десетiндер де көп. Бiрақ әнеугүнi Құнекең мына Сыбан iшiне топқа барса, сонда Солтабай төре осыны бетiне салық қыпты. Мына кiсi төреге насыбайды тастасаңшы дегенде, анау: "мен насыбайымды тастайын, бiрақ, Шыңғыстың бөктерiндегi шашты сайтаныңды сен де тыйсаңшы!" деп бетiнен алыпты дейдi. Соған намысы келiп, Құнекеңнiң қатуланып отырғаны әлгi ғой, – дедi.
Абай әкесiнiң жаңағы "дарға асу" деген жердегi аяздай суық пiшiнiн еске алды. Үндемей бiраз тұрып, қабағын шытып, қатты күрсiндi де, айналып жүрiп кеттi. Күрсiнуi ауру дененiң қиналған ыңқылына ұқсағандай болды. Шешесiнiң үйiне қарай беттедi. Жиренше басқа да бiрдеңелер сөйлеспек боп, бөгемек едi, қайрылған да, үндеген де жоқ. Кете бердi.
3
Келiнi жаңа ысытып әкелген, құрт қосқан қонақ көженi анда-санда бiр ұрттап отырып, Қодар:
– Қарағым Қамқа, бүгiн күн жұма ғой осы?– дедi.
– Жұма, бейiт басына барып, құран оқып қайтайықшы, – дедi де, Қамқа күрсiнiп алып:– Құданың құдiретi, бүгiн түсiме балаңыз бiртүрлi боп кiрдi, – дедi.
– Пәке паруардигар! Паруардигар!- деп, мол келген батыр кеудесiн қақ жарған шердi Қодар да шығарды. "Түс шiркiн жұбаныш па, тәңiр-ай "! Бүгiн өз түсiне де Құтжаны – жалғызы кiрген едi. Бiрақ Қамқа түстi кәдiмгiдей медеу көредi. Айтсын. Бала көңiлi тым құрса, сонысымен уанған болсын. Тыңдайды.
– Осы дәл өңiмдей, үйдiң сыртына кеп аттан түсiп, асығып, жайраңдап кiрiп келдi. Келдi де:"әкем екеуiң жылай бересiң. Зарлай бересiң. Менi шын өлдi деймiсiңдер? Ал, мен, мiне келдiм. Тiптi өлгем жоқ. Қойшы, Қамқа! Қабағыңды ашшы!" деп, осы бiртүрлi сай-сүйегiмдi босатты!- дедi.
Осы кезде Қамқаның да, Қодардың да көздерiнен үнсiз жастар бiртiн-бiртiн сорағытып ағып отыр едi.
Жым-жырт үйде Қамқаның құлағына тыс жақтан бiр ызың естiлдi. Қазiргiдей таңертеңгi уақытта, мұның құлағына осымен бiрнеше рет, бiр ызың естiледi де тұрады.
Қаны қашып, аппақ сұр болған бетiн төр жаққа, атасы жаққа бұрып, қадала тыңдады. Екi көзi жасқа толып, қызарып тұр. Аш бетiнде көк тамырлары бiлiнедi.
– Шыңғыстың бөктер желi ғой, қарағым.
– Ызыңы несi?
– Қораның төбесi ашылып қалыпты. Оның да тозығы жеткен емес пе? Тесiктерден сорайып шығып тұрған ескi қамыстар бар. Сол құрғыр, жел соқса ызың салады ғой, - дедi.
Аздан соң екеуi де тысқа шықты. Тозығы жетiп қалған жалғыз қоңыр үй, жапа-жалғыз кiшкене, ескi шым қораға ықтап тұрғандай. Маңайда басқа не қыстау, не бiрде-бiр киiз үй де, тiрi жан да жоқ. Көшерлiк өз көлiгi жоқ болған соң, Қодар ешкiмнен көлiк те сұрамаған, қыстаудан да iрге аударып жылжымаған.
Бұрын баласы:"Жатақ боп жатамыз ба?" деп көлiк әкеп, көп ел ойға көшсе - ойға, қырға көшсе – қырға iлесе беретiн. Мал тойыны, шаруа есебi дейтiн емес. Әйтеуiр құр жас болған соң дүрмектен қалмау сияқты. Онда Қодар өзi де, "тым құрыса, аққа тәуiр болармыз, бiреуден там-тұм сауын сауармыз" деп, елге ергенге қарсы болмаушы едi.
Ал, биыл ағайын өзi бiлмесе, балам өлiп едi деп, ендi жатқа телмiргендей көлiк сұрап жүрудi лайық көрмедi.
Қамқа да, өзi де Құтжанның жас қабiрiн құлазытып, жалғыз тастап, " жайлау бар едi, сайран бер едi " деп кеткiсi келмедi. Күндiз-түнi егiлген жаспен еңiреген зарлылар арысын тастап кетерлiк дәрмен де таба алмас едi.
Бұларда мал дейтiн мал да шағын. Азын-аулақ болса, осы қыстау маңын қысы-жазы жесе де, бөктер шөбiнiң тұмсығын сындыра алмайды. Жалғыз үйдiң қолындағы бары: жиырма-отыздай ешкi, лақ, қой – тұяқ пен бiр бұзаулы сиыр, екi торпақ болатын. Осы малды бағарлық, бұт артары бiр ғана қоңыр ат. Құтжанның қоңыр аты.
Баласы өлген соң Қодар қыстыгүнi, осы ел iшiнде кiрме боп, әркiмде жалда жүретiн бiр шал жиенi Жәмпейiстi өз қолына алып едi. Жәмпейiсте қатын да, бала да, баспана да жоқ. Өмiрi шыр бiтпеген сорлы едi.
"Екi жарты бiр бүтiн болайық. Кiмге сенемiз? Иық сүйесiп күн көрейiк " деп, Құтжанға құран оқи келгенде, Қодар Жәмпейiске зарын шақты да, қолына ұстап қалды. Қазiр қоңыр атпен бар қара-құраны қосып жайып жүрген сол Жәмпейiс.
Малда алаңы жоқ. Үйде де мiнбелеп тұрған шаруа жоқ. Сондықтан, өмiр мен уақыт бүгiлдiрген бiр кәрi, дерт пен зар бүгiлдiрген бiр сорлы боп, екi шерлi баяу басып, бейiт басына қарай аяңдады.
Жарқыраған май күнi бiртүрлi боп нұрланып, тамылжып тұр. Аспанда ұсақ қана ақ мамық бұлттар қалқиды. Айналадағы жазық пен төбешiктiң бәрi де ал қара көк. Аласа, тықыр, бiрақ тығыз бетегемен жайнаған, қызғалдақ, жауқазын, сарғалдақ, бәйшешек дегендер қызыл, сары, көкшiл түстермен құлпырып жайнайды. Гулеп ұшқан көбелектей көп бояулы, неше алуан.
Бөктер желi таңертең әрдайым Шыңғыс аса соғатын қоңыр салқын күйiнде. Қазiрде де күн қызуын жеңiлдетiп, майда қоңыр лептей үрiп тұр. Бiрақ, бұл жарастық, бұл жастық кiмдер үшiн?
Әлдекiмнiң рақаты, әлдекiмдердiң қызығы, сайраны үшiн болар. Жалғыз-ақ, мынау екi қаралылар үшiн ол жоққа тән.
Бұлардың алдында, кiшкене көк төмпешiк үстiнде, құбыла жақтағы серек тасы шошайған жалғыз бас бейiт қана тұр. Көздерi де, көңiлдерi де сонда.
Дүниенiң көктемi Құтжанның былтыр ғана осындай кезде, күлiп жайнап жүрген аман шағын, сау шағын еске түсiредi. Еске түсiредi де, тағы да толқып келген құсамен басады. Жүрек басынан запыран, зәр төгiлгендей болады.
Қодар батыр денелi, алпысқа жаңа кiрген, бурыл қарт едi. Жалғыздық пен осы қаралылық иықтан баспаса, өмiрдiң мұны мойытар өзге күшi жоқтай. Ол жасында найзагер батыр болған.
Осы жасына шейiн өз қасиетiн жоятын жаман аттан да аулақ.
Жуан кiм, көп кiм, бақ масы. Есер кiм? Ешбiрiн де ол бiлмейтiн. Өз өмiрi, өз үй-iшiмен, өз айранын iшiп күн кешетiн.
Үйден шығып, әлдебiр сөзге, сыпсыңға да араласпаушы едi. Сондықтан алысты қойып, ағайын iшiнде де бұны бiлетiн жан аз. Өзi де азғана Борсақтан, Бөкеншiден басқа жұртты танымайтын.
Соңғы алты ай iшiнде, барлық жалын атқан қайғысы - жалғыз баласы Құтжан жайы.
Ендiгi үмiт не? Құлазыған қу өмiрде тiрек не? Ойланғанмен тапқан емес. Таппасын бiлген соң, соңғы кезде оны ойламайтын да.
Жалғыз жан күйерi мынау қайғыдан сөнiп бара жатқан, санадан солған бейшара келiн. Оның алды немене? Не болады? Бұны шешуге тоналып қалған көңiлi баспайды. Батылы бармайды. Бөтен боп кете ме деп ойлай бастаса, Құтжаны бiр өлген емес, екi өлгендей көрiнедi.
Келiнi Қамқа мен Құтжан арасының тәттiлiгi өзгеше едi. Бұл бейшара жетiм қыз екен. Құтжан сонау алыстағы Сыбан iшiндегi нағашыларын iздеп барып, содан алып қашып келген. Бұнда да артына оралар, ие шығар туыс жоқ. Сондықтан ба, әйтеуiр Қамқа Құтжан мен осы үйдiң тiлеуiне бар ынтасымен құлаған едi. Қодар соны танып, Қамқаны дәл өз iщiнен шыққан Құтжаннан бiрде-бiр кем сүйген емес. Оның да, бұның да тең ортақ әкесi болды.
Бiртоға, кесек мiнезi бойынша осы көңiлiн өле-өлгенше сақтаумен, көрге бiрге әкетемiн деп сенушi едi.
Бiрталай күн болды, Жәмпейiс тауда, көршi ауылдардың қойшыларымен кездесiп, сондағы естiген сөзiнен бiрдеменi бықсытып айта бастағанда, Қодар толық түсiнбей, түсiнгенiне ыза боп, түсiнгiсi келмей тойтарып тастаған, айтқызбаған. Естiген сөздерiне қарағанда, басы аман өсекшi-ағайын тек отыра ма? Соның шырғасы ғой:
– Бұл Қодар неге қыстаудан шықпай, iнге кiргендей жатып алды?- деседi дейдi. Тағы бiр кезде:
– Осы Қодардың келiнi ненi үмiт қылып отыр? Не ойлаған ойы бар?- деп сұрастырады дейдi.
Осындайға келгенде, Қодар мұндай жыбырдың iшкi зәрiн, суығын сезгендей болған. Оның өз топшылауы бойынша, бұндайдың арты жесiр қатынға әмеңгер iздеу. Мал шығармай бiреудiң үйiне тегiн қатын кiргiзiп беру. Қодар малына ие болатын мұрагердi iздеу, соны табу.
Бұндай жай, өтiрiк ағайын болмыс, жан күйер атқамiнер қулардың құлшына кiрiсетiн сыпсыңы.
Қодар елге жоламай, елдiң келуiн де тiлемей қойғанда, әсiресе, осындайдан қорқатын. "Тым құрмаса, баламның жыл уақыты жетсiн" деп, оның ар жағын тiптi ойламай, жауып қоюға тырысатын.
Ендi мiне, өмiр аязының алдыңғы лебi болып, Жәмпейiс арқылы, қойшылар арқылы келiп жатқан сұм салқын сол ғой деп ұққан-ды.
Қодар қиналып, қатуланған соң Жәмпейiс өз естiгенiн тегiс айтқан жоқ. Және айтам десе де, өзi сөз бiлмейтiн, сөзiн кiсiге ұғымды қып айта алмайтын аса бiр орашолақ адам едi. Сонысынан тағы жасқанып, Қодарды қинамайын деп қойған-ды.
Бiрақ бiр күнi далада бiр кәрi қойшы бұған сұмдық айтты.
– Қодар келiнiмен жақын дейдi. Сен не бiлдiң?– деген-дi.
Бұған Жәмпейiс жаман түршiгiп:
– Оңбай кетейiн, естiген сұмдығым емес. Тарт. Тарт, кәпiр, мына сөзiңдi, тарт!– деген. Ақтағаны ма? Жоқ, жай шошығаны ма? Бiлiп болмайды.
Бiрақ жаңағы сөздi бастаған кәрi қойшы өзi де сұмдықтың адамы емес-тi. Өз iшiнен:" мына бақыр бiлсе, бүйтпес едi. Тегi, не аналар аман да, не мынау түк бiлiп сезбеген ғой " – деп ойлаған. Кейiн де осы көршi қойшы Әйтiмбет Қодарға анда-санда қатнасатын кедей-кепшiктен жағалатып, сұрау салып, жаңағы жаладан Қодарды аман деп ұйғарды.
Бiрақ жақындағы жарлы-жақыбай солай дегенмен, осы өсектi қайта-қайта шығара берiп, көпке жайып кеткен бiр "көз" тағы бар. Не қылса да Әйтiмбет Жәмпейiстен алғаш сұраған кезден бастап, осы жала Қодарға оралып соға беретiн бiтпес жала болды.
Қодарда соңғы күндерде Құтжан дертiнен бөлек өзгеше бiр ыза бар. Оның себебi, осыдан үш күн бұрын Сүйiндiк бiр кiсi жiберiптi. Оңаша алып сөйлескен Бектен деген бiр сөзуар көсе бұған әрненi шарлап кеп:
– Ел аузына кiм қақпақ болады? Қан көтерiп әкетiптi. Жаны ашыған жақсы да сол өсектi басам десе, баса алмапты, – деп, Сүйiндiктi атап, оны бiр мақтап қойған. Содан тағы бiраз орағытып кеп:
– Жаман айтады. Сенi мен мына келiнiңдi жаман атқа тағады!- деп былш еткiзгенде, Қодар:
– Өй, жаным, не шатып отырсың?– деп, Бектен көсенi таптап тастардай болады. Анау бiрақ безбүйрек қайтпас екен.
– Сол сөзге иланып алған Құнанбай, саған қатты жаза бұйыратын түрi бар. Сүйiндiк өз бауырын қисын ба? Саған менi әдейi жiберiп отыр. Сөз айқындап ашылғанша тая тұрсын, бiр жерге жалтара тұрсын дейдi, – деп келген.
Қодар ыза мен қорлықтан өлердей боп булығып, орнынан атып тұрып:
– Уа, кет, жоғал! Құдайдың кәрiн көрiп болған Қодар Құнанбайдың кәрiнен қорқар деп пе ең? Жоғал әрман!- деп айдап жiберген.
Осы сөз бүгiн де Қодарды ызаменен қайнатады. Бiрақ Қамқамен бұл жайды сөз қылуды ойлаған емес. Өзiнiң әкелiк жүрегi өзiне мәлiм. Балалық жақындығы Қамқаның да өзiне мәлiм – берiк. Сол қайғы үстiнде, күндегi бiр-бiрiне мұң айту, күрсiне отырып зарларын шағу, екеуiн әбден келiн мен ата халiнен кетiрiп, ортақ қайғыдағы ене менен келiндей, немесе әке мен баладай жақындатқан. Адам мен адам боп танысып, табысқан-ды. Бiрақ өзге көп жайды екеуi де iрiкпей, бүкпей ашық сөйлессе де жаңағы сұмдықты, жарылмаған уыздай, сорлы шерлi баласына айтуға, бiр беткей Қодардың батылы да бармас едi.
Екеуi ақырын аяңдап бейiт басына келдi. Қодар құран оқи бiлмейдi. Қамқа да оқыған емес. Бiрақ екеуi де өздi-өзi iшiнен Құтжанға тiлеуiн, зар болғанын, арманда қалдырғанын айтады. Әрқашан жан күйер жақын қабiрiне ыстық-ыстық жастар төгедi. Қайта-қайта бас қояды. Үндемей иiндерi тиiсiп, көздерiн алмай, ұзақ-ұзақ отырысады. Бұл қабiрдiң әр тасы екеуiне санаулы. Әлдеқалай жел ұшырып түсiрген шөп-шалам болса, оны алып тастап, немесе, топырағының ойсыраған, қопсыған жерi болса, соны қайтадан түзеп оңдай отырысады. Тағы да бiрталай уақыт отырып қалып едi. Бiр кезде бұлардың сырт жағынан дүрсiлдетiп келiп қалған бiрнеше аттының дабыры естiлдi.
Қодар да, Қамқа да бұрылған жоқ. Аттылар мiнбелеп кеп түсiп жатты. Бұлар бес кiсi екен. Бастығы Майбасардың қара сақал атшабары – Қамысбай қалғанының екеуi Бөкеншi, екеуi Борсақ. Қамысбай аттан түсе бере:
– Көрдiң бе, жәдiгөйдi!- деп күңк еттi. Қодар мен Қамқаны бұл күйде көремiз деген жоқ едi. Мынадай сарылып отырған қайғыны көргенде, өзге болса жүрегi шайылар едi. Қасындағылар аттан түсуден де iркiлгендей болатын. Бiрақ, Қамысбай "шаш ал десе, бас алатын", Майбасардың өзiнен асқан бүлiк, бұзақы, қан құйлының өзi.
– Түсiңдер!– деп бұйырды да, бәрiн аттан түсiрдi.
Борсақтың да оны қостайтын бiреуi табылды. Ол Жексен дейтiн даукес шалдың iнiсi – Жетпiс едi.
– Көрден бас бұрмауын, көрде басы қалғырдың!- дедi Жетпiс те.
Қодар мыналардың әдейi келген жайын байқап бұрылды да, сабырлы суық жүзбен:
– Нелерiң бар, жандарым?– деп едi.
Қамысбай тепсiнiп кеп:
– Немiз болушы едi? Сендердi ұлық шақыртып жатыр. Мына Қарашоқыда елдiң игi жақсысы жиналып отыр, тосып отыр!– дедi.
– Жақсың кiм? Ұлығың кiм өзi?
– Ұлығым – старшын Майбасар, бастығы – Құнанбай. Мына келiнiңмен екеуiңдi жауапқа шақыртады. Тұр, жүрiңдер!
– Сандалып жүрмiсiң? Не ақың бар?
– Не дейсiң? Әкiм шақырса, ақың не деймiсiң?
– Құдай жүзiн көрмегiр, мынау кiм өзi әкiреңдеген!– деп Қамқа қаны қайнап, қатты ашуланды. Құдай жүзiн көрмейтiн сендерсiң қос қара бет! Сенсiң, шашты сайтан!– деп, Қамысбай бастырмалатып, қамшы үйiре бастады. Жүр, ал! Алып жүр! Мiнгiз ана атқа екеуiн де?– деп, қастарындағы жiгiттерге бұйрық еттi.
Төрт жiгiт әуелi Қодарға қарай ұмтылды. Қодар:
– А, құрыған құдай, нең бар едi?– дей берiп, қасына бұрын барған екi жiгiттi қойып-қойып жiбергенде, бiреуi мұрнын басып ұшып түстi. Бiрақ сүйткенше болмай, қалған төртеуi жабыса кетiп, даяр шылбырмен қолын сыртына қайырып, байлап алды. Қамқаны да сүйретiп отырып, аттың жанына алып кеп, Қамысбайдың алдына мiнгiздi.
Қодардың артына Жетпiс мiндi. Ол да еңгезердей мықты жiгiт. Жалма-жан аттарына тегiс мiне сап, күншығыс жақтағы Қарашоқыны беттеп, тұмсық аса шаба жөнелiстi. "Шабар қылыш, атар оқ, бұлармен сөйлесер сөз де жоқ. Не де болса ұлығымен бiр тiлдесермiн" деп ойлап едi Қодар.
Өзiмен аталас болса да, жол бойы артындағы Жетпiспен де бiр ауыз тiл қатқан жоқ.
Шынында Қодар мен Қамқаның осы сорына себепкер болған да дәл осы Жетпiс пен соның ағасы даукес, бәлеқор Жексен.
Олар Қодардың ең малды ағайыны болатын. Басында Құтжан өлген соң, осы көктемде жұрт Жексендi кiнәлай бастады.
Қодар аталас жақыны едi. Әрi кедей, әрi жалғыз, жетiм-жесiр боп қалды. Соған қолы ұзын Жексен қарайласса нетушi едi? "Көшерге көлiк бермей, бiр қораға жалғыз тастап кеттi" деп кiнәлаған-ды. Осы сөздi бiр емес, екi емес есiте берген Жексен, ең әуелi өзiнiң болыспауына сылтау етем деп:
– Сол құрғырдан көңiлiм тiксiнiп жүр, болыспайын демеймiн, бiрақ, шошып қалдым, – деп, Бөкеншi – Борсақтың жиынында ең алғаш бәле сөздiң басын бiр шығарған.
Артынан Сүйiндiк осы сөздiң мәнiсiн сұрағанда:
– Келiнiмен жақын екен ол кәпiр. Маған не қыл дейсiң? Қасыма алып жүрсем, ертең бетiме түкiрмеймiсiң?– деп ақталған-ды.
Алғашқы бiр дақпыртты осымен жұртқа жайып жiбергеннiң бiрi, ендi Сүйiндiк те болды.
Бiрақ басында өздерi жайып жiберiп, кейiн осы өсек, ерiккен қызыл ауыздың. Бәрiн кернеп кеткен уақытта, Сүйiндiк тағы бiр келiп Жексеннен ендi анық дерегiн сұраған. Жексен қыстыгүнi – Құтжанның жетiсi болған күнi, Қодар айтқан бiр сөздi дәлел қылды.
Қодар қайғыдан сандалып, жаны күйiп отырып:
– Маңымда тұлдыр жоқ. Құдай маған қылды ғой. Кәпiр өтсем де ендi кәрiнен аянарым жоқ. Құдай маған қылса, менiң құдайға қыларым сол...– деген.
Осыны Жексен өз бетiмен топшылап, "бұл құдайға не қылады?" деп жүрiп-жүрiп кеп, ақыры:" мұнысы келiнi болды!" деп байлаған-ды.
Содан берi өсектi таратуына тағы бiр себеп: Қодарда бiраз жер бар. Мұның қыстауына ең жақын, жерлес адам сол. Әйтеуiр жайы бiткен неме ғой. Елден қудырып жiберiп, жерiн де басайын!– деген арғы түкпiрде жатқан есебi едi.
Осыдан ұшқындаған сөз Құнанбайға жетiп, одан Сыбанның жиынында Солтабай Тобықтыны мазақ етiп сөйлептi" дегеннен берi қарай, Сүйiндiк бәленiң ұлғаятынын бiлiп, Жексеннен қайта кеп сұрастырған. Жалғыз Жексен емес, маңайдан да сұрау салды. Көршi ағайын, бастығы Әйтiмбет қойшы боп, өз еркiмен осының анығына жетудi ойлады. Сөз бақпаған. Момын ағайынның бәрi де Қодарды қараламады. Қайғы шеккен, дерттi күйiн ғана айтушы едi.
Бiрақ Жексен мен мына Жетпiс болса, сол қайғының өзiн де:
– Әдейi iстеп жүрген сырты. Сүйтпей қоя ма? Бәленi түн жамыла бастайды ғой, – дескен-дi.
Өзi анығын бiлмеген және ол анық болса, осыны сылтау қып Құнанбай Борсақ, Бөкеншiге бiр нұқсан келтiредi. Деп есептеген Сүйiндiк, сырт кiсiмен сөйлескенде:
– Осы сөз бекер болар,– деген. Құнанбай алдында да соны нық ұстармын деп едi. Бiрақ Құнанбай ырық бермедi. .
Оның үстiне, жақында Қодарға өзi әдейiлеп жiберген Бектен көсе жолшыбай Жексен аулына соғып, тiптi бүлдiрiп қайтты.
– Қодар: "Құдай да, Құнанбай да керек емес. Не қылсам өз еркiм, менде не ақыларың бар?"– деп қуып шықты. "Құдай маған, қылса, мен құдайға қылдым"– дегенi дәл сол бәленiң өзi болды!– деп ентелетiп, төндiрiп келген-дi.
Құнанбай жағынан ықтап қайтқан Сүйiндiк, көзi жетпесе де байлау еттi. Сонымен ақыры Қодар күйi кеп бұған соқты.
Жолшыбай "келiнiмен тiлдестiрмеймiн" деп, Қамысбай Қодарды алдына салып, өзi әдейi оқ бойы жер артта, iркiле жүрiп келе жатыр.
4
Қарашоқы Қодар қыстауынан алыс емес. Шыңғыстың үлкен биiгiнiң бiрi. Соның бауыры әдемi, тоғайлы өзен болатын. Тал-терегi болсын және тау қайыңы қисықша қызыл қайың болсын, барлығы да көктеп, жайнап тұр. Бұл ара бiр құйқалы, жақсы қыстау. Бөкеншi, Борсақ ерте кеп, осында орнап қап, әлi бауыр басып келедi.
Ырғызбай iшiнен, әсiресе, осы Қарашоқыға қызығушылар көп болатын. Бұнда отырған ауылдар Борсақ, Жексен аулы. Ол, Борсаққа әлдеқандай көрiнгенмен, өзге жұрттың келесiнде бұта құрым болатын.
Жиын осында екен. Жексен аулы төрт үй. Өзенге мiнбелеп, төнiп тұрған бiр тiп-тiк жартастың түбiне қоныпты. Осы араға Қодар мен Қамқаны алып келе жатты. Тыста:
- Келе жатыр. Алып келе жатыр. Әне Қодар...– деген үндер естiлген соң, Жексен үйiнде отырған Құнанбай бастаған топтың бәрi тысқа шықты. Тұмсық асып келе жатқан Қамысбайлар келгенше, мұндағы барлық жиын бiр араға қарай екшелiп, ауылдың сыртына барып топтанды. Сол арада қазыққа бұйдалап байлап, шөгерiп қойған бiр үлкен, биiк қара атан жатыр. Белiне шом салып, екi өркешiнiң арасын жоталап биiктептi де, соның үстiнен бастыра бiр ашамайды орнатып, мықтап шандып, таңып тастапты.
Қамқа жиыннан шошып кеттi. Жолшыбай сұрамаса да, ендi ауылға тақала бергенде Қамысбайдан:
– Жаным-ау, адам баласысың ғой. Осы айыбымыз не? Не қылмақсыңдар? Айтып өлтiрсеңшi?- деген.
Бұған шейiн "ләм" деп жауаптаспай келген Қамысбай ендi ғана тiл қатты. Бiрақ тiлi зәрдей едi:
– Анау атаңмен – Қодармен жақын болғаның үшiн, қазiр екеуiң де жайрайсың!-дедi. Ол осыны айтып, "Қамқаны не дер екен?" деп едi. Байқаса Қамқада үн жоқ. Бiр ғана ыңыранды да, сылқ, етiп, аттан құлап барады. Қамысбай өзi де аттан жығылып қала жаздады. Қамқаны құшақтап, қысып алды да, желiп отырып, жиынның алдына келдi.
Алдыңғылар Қодарды түсiрiп жатыр екен. Бұ да кеп Қамқаны сүйемелдей ұстап тұрып, өзi бұрын түсiп, артынан келiншектi түсiрдi. Қамқа түскен жоқ. Былқ етiп құлап жығылды да, талған бойында жерде сұлқ жатып қалды.
Қодардың алдында жүз қаралы жиын тұр. Ортасында: Құнанбай, Бөжей, Байсал, Қаратай, Сүйiндiк, Майбасар – бәрi бар. Алдағы осылар да, артынан ентелеп тұрған ақсақал, қарасақал. Әр рудың, көп рудың адамдары. Ылғи атқамiнерi ғана. Iшiнде жұпыны киiмдi бiреу жоқ.
Қодар сәлем бермедi, өзi таңулы. Iшiнде удай қайнаған ыза мен ашу бар.
Жиын ортасында, жалғыз көзi бұған оқтай қадалып тұрған Құнанбайды танып, соған қарап түйiлiп, қатты ақырып:
– Уәй, Құнанбай, менi құдайдың жылатқаны аз ба едi? Бұ не қырсығың?– дей бергенде, Майбасар бастаған әулекi жуандар:
– Тарт тiлiңдi!
– Қысқарт!
– Жап аузыңды!– деп арс-арс еттi. Құнанбайға жаңағы Қодарша зекiп сөйлеген қарсылық сөздердi олар естiген емес.
Қодар аз үндемей тұрып, аналар басыла бергенде:
– Ел-жұртқа масқара етiп, қор етiп, анау соқыр көзiңнiң құнын менен алайын деп пе едiң!- дегенде Құнанбай:
– Шығартпа үнiн! Жоғалт көзiн!– дедi.
Майбасар да iлесе:
– Өй, қуарған көк төбет!- деп, қамшы үйiрiп кеп қап едi.
Қодар саспастан тұрып, қарсы ақырды.
– Иә, мен көк ит болсам, сендер көп итсiң! Жабыларсың, таларсың да жерсiң!– дегенде, Қамысбай мен бағанағы төрт жiгiт Қодарды сүйрей жөнелдi. Сүйретiле бара жатып, Қодар зор дауыспен барынша шырқап:
– Ақ, қарамды тексермедiң бе, өңшең қан жұтқан, қара бет?!– деп, қанталаған көзiмен Құнанбайға бұрылып, атып жiбергендей қарады.
Бiрақ, осы кезде мойнына шылбыр түсiп қалып едi. Төрт жiгiт жетектеп жылдам тартып, анадай жатқан қара атанның оң жағына апарды. Басына қап сияқты бiрдеңенi жаба салды. Бес-алты кiсi тапжылтпай, түйенiң қабырғасына басып, жығып ұстап тұрды. Қодар тағы лағнат айтып айғайлай берiп едi. Сыртынан бiр қатты күш тарпып, серпiп жiбергендей болды. Тұрып бара жатқан түйенiң қабырғасы қаққан екен. Осыдан әрi мойнынан "лық" етiп, темiрдей қысып, жанын суырып әкетiп бара жатқан таудай ауыр күш басты. Жалған жапырылып, үстiне кеп құлады. Көзiнiң оты жарқ еттi де, сөнiп бара жатты, жиында үн жоқ. Түйенiң ар жағына Қодармен тең қып асқан Қамқа, түйе тұрысымен, бiр сәтте үзiлiп кеттi. Оны бәрi көрiп тұр. Қодар бiр жиырылып, бiр созылып, тез өле алмады. Батырға бiткен зор денесi, созылған уақытында, бұрынғысынан да ұзарып нар түйенiң бойына теңелгендей, аяғы жерге тиер-тиместей болды. Түйенi тұрғызып бiрталай ұстап тұрғанда, жиын әлi үн қатпады. Екi жанның өлiм азабын өз үстiне арқалап тұрған түйе де үнсiз.
Дәтi шыдамаған Байсал кейiн бұрылып, шетке шығып кеттi. Сөйлегендер болса, сыбырмен ғана сөйлейдi. Қаратай Бөжейге күбiр етiп:
– Өле алмай қиналды-ау, бақыр! Бишараны жаңа бiлдiм, арыс екен ғой!– дедi.
Бөжей мұның бетiне қатты сұрланған жүзбен, ажырайып қарады да:
– Арысыңды, ендеше, арыстан жедi, – деп сырт айналып кеттi.
Жұрт сыбырлап:
– Өлген жоқ, әлi өлген жоқ...– десе бердi.
Қодардың денесi шынында әлi де тiтiркенгендей дiрiлдеп қап, кейде тартыла түсiп қояды.
Құнанбай жұрттың күбiрi көбейiп бара жатқанын ендi сездi. Өлтiргеннен де қинау бататын тәрiздi. Ол қолымен қатты ишарат қып, түйенi шөгер деп бұйырды.
Түйе шөккенде Қамқа серейiп сұлқ түстi де, Қодар өлмеген екен, бүктетiлiп түстi. Сол арада жұрттың есiн жиғызбастан, Құнанбай қасындағы құзды көрсетiп:
– Шық алып, мынаның басына! Құлатыңдар содан кәпiрдi! Бiтсiн сонымен!– дедi.
Бағанағы Қамысбай мен сол жiгiттер, үнсiз Қодарды түйенiң үстiне көлденең салып, арқанмен байлады да, тау басына тарта жөнелдi.
Бұл құздың арғы сырты жазаң. Көлбей бiткен бетегелi жазаң болатын. Тосып тұрған жұрттың iшiнен бiрен-саран дәтi шыдамағаны сусып, кетейiн деп едi, Құнанбай:
– Ей, тарқама түге! Тоқта былай!– деп саңқ етiп зiлдi бұйрық бердi. Жұрт қайта иiрiлдi.
Аздан соң құздың басына ереуiлдеген жаяулар шықты да, ойдағы жиынға қарады. Құнанбай түрегелiп, оқшауырақ шығып, қолын төмен сiлiктi, "таста" дегенi. Жоғарыдағы төрт жiгiт, Қодар денесiн қаумалап, iлгерiлi-кейiндi толқытып тұрып, бiр кезде тастап жiбердi. Бұл тас - бауыр жағы ойылғандай шұқшиған тас едi.
Азап пен қорлық шеккен, онсыз да өлi дене, жолшыбай бiр тасқа соқпастан тұпа-тура ағып кеп, ауыр салмақпен күрс етiп бiр-ақ түстi. Қазiр де шоқтай жиылып қалған топтың қақ қасына кеп құлады. Шетiрек тұрған кiсiлерге естiлгендей боп, ақырын ғана күтiр етiп сүйек-сүйегi сына түскендей болды.
Дәл осы кезде Жексен аулына төменгi тоғай iшiне шығып, қатты жүрiп кеп, екi салт атты түсiп едi. Денелерi ықшам, бiреуi бала бейнелi. Олар аттарын шеткi үйге байлай сала, жылдам басып келе жатқан Абай мен Жиренше болатын.
Аттан түсе бере, бұлар тас басына тегiс аңырып, қарап тұрған жиынды көрiп, өздерi де солай қадалды. Бiр кезде шекпенiнiң етегi қанаттай боп шалқи шашылып, құлап келе жатқан дене көрiндi. Жиренше атты байлай сала топқа қарай жүгiргенде, Абай көзiн басып отыра кеттi. Бiттi, өлдi.
Мезгiлiмен жетсе, әкесiне өмiрiнде бiрiншi рет жалынып, аяғын құшса да өлтiртпей алып қалмақ едi. Кешiгiп қалды. Ендi топтың iшiн көрмек емес. Атына қайта жүре берейiн деп едi. Бiрақ дәл осы кезде, үнсiз тұрған жиын жақтан жапыр-жұпыр дауыстар естiлiп қалды.
– Сен ал!
– Е, сен ше?
– Ал өзiң?– десiп қау-қауласып тұрған жұрт, қолды-қолына бiр-бiр кесек тас көтерiп алыпты. "Төбелес" пе деп едi. Солай басты. Бұл төбелес емес-тi. Қодар құласымен Құнанбай:
– Әлi жаны шыққан жоқ. Ендi анау кәпiрден өз жанымызды ақтап, аулақ әкету үшiн, қырық рудың қырық кiсiсi кесек атсын. Ал, осы жиындағы әр атаның баласынан бiр-бiр кiсi кесек алыңдар қолдарыңа!– деген.
Өзi алдымен алды да, Бөжей мен Байсалға қарап жердегi тасты нұсқап: "алыңдар"!– дедi. Бұйыра айтты. Аналар бағынды да тас алды.
– Мiне шариғат бұйрығы. Атыңдар кесектерiңмен!– деп, алдымен өзi лақтырып, Қодардың жонынан ұрды. Бөжейлер алған кезде тасты бiреу алып, бiреу алмай тартыныңқы едi. Жаңағы дабырлаған дауыс сол тас алдырып, ұрғызудың бұйрықтары екен.
Абай жеткенше жұрт бiрi артынан бiрi тас жiберiп ұрып жатыр. Топтың шетiне Абай келе бергенде, Жиренше қолынан ұстай алып, бетiне бетiн тақап:
– Ананы қара! Мынау ұрғалы жатқан шалды қара! Осы Қодардың жақыны. Өзi шал. Өзi Борсақ. Жексен! Бұған не жоқ екен, көк төбетке!?– дедi.
Абайға нағыз өлтiрушi осы сияқтанды. Ентелей ұмтылып, Жексеннiң желке жағынан тақай бергенде, Жексен Қодардың өлiгiне қарап:
– Кет, бәлекет, жүзi қара! Кет!– деп, үлкен кесек тасты жiберiп қалды. Қодардың денесiн Абай жаңа көрiп едi. Бас сүйегi мылжа-мылжа болыпты. Жүрегiне қан төгiлгендей қайнап кеп:
– Өй, кәрi малғұн!– деп, Жексендi желкеден қойып жiбердi.
Жексен Қодарды ұрған бiреудiң топшысы тидi ме деп сырт айналып қарағанда:
– Не деген имансыз едiң, кәрi төбет?!– деп тұрған Құнанбайдың баласын көрдi. Абай сырт айналып кете берiп едi, Жексен бұған зекiп:
– Өй, бала! Ой, сен өзiң?– деп тұрып дауыстап:– Мен бе екен? Ер болсаң, әне... Әкең!- дей бердi.
Жұрт. "О не, о не?" десiп жатты. Абай жылдам басып атына жеттi.
Белдеуден атын шешiп жатып, осы үй iшiнде жылап отырған көп жанның үндерiн есiттi. Әйелдер көрiнедi. Бiрi солқылдап, бiрi ыңырсып, бiрi сыбырлай сөйлеп жылайды. Дауыстарын шығара алмай, қыстығып жылаған қатындар.
Еркектер бұл ауылдың бар әйелдерi мен баласын осы үйге ерте бастан қаматып қойған. Солар екен. Қатты қорқытып қойған болу керек, дауыстарын шығара алмай жаншылып, егiлiп жылайды. Бұ да Абайға оқтай тидi. Тыңдауға дәтi шыдамай. Атына мiне бердi.
Осы кезде Құнанбайға Жексен шаққан болу керек, әкесi Абайға айғайлап:
– Ей, құдай ұрған, тұра тұр! Көрермiн бәлем!– дедi. "Ұстаңдар, алып келiңдер" деп айта алмай қалды. Абай атына мiне сала, ауылға қарай шаба жөнелдi.
Артынан мұны қуып жеткен Жиренше:
– Әй, Текебай тентек. Текебай тентек!– деп ат қойып апты. Бұлар ойға қарай жосытып кете барды.
Жиын болып, кiсi өлтiрiп, ел ортасында құлақ естiп, көз көрмеген сұмдықты өз қолдарымен iстеп шыққан топ, атқа мiне сала, жан-жаққа шашырай тарады. Үнсiз, жым-жырт айрылысты.
Жалғыз-ақ, Бөжей ғана Сүйiндiк, Қаратаймен бiрге үшеуден-үшеу боп оқшау кетiп бара жатып, күрсiнiп:
– Ер өлтiргенге құн сұраушы ең. Ендi құн сұрамақ түгiл, өкпе-кiнә қылар да мұршаң жоқ. Өлтiрген өзiңсiң. Қырық рудың адамы кесек атып өзiң өлтiрiп отырсың, не бетiңмен үн шығарасың? - дедi.
Қаратай танып келедi, Бөжейдiң түп есебiнiң көбiн Құнанбай бұзып кеттi. Бөжейге, әсiресе, Құнанбайдың осы айласы батқан тәрiздi. Қаратай соны ескерiп:
– Шариғаттың шын бәлесiн түпке сақтапты ғой. Бұл шариғат та айлаға құрық бере. Беретiн болды ғой. О да Құнанбайдың қойны-қонышында десейшi, – дедi.
Сүйiндiк басылып, шошып қалғандай екен:
– Құрсын! Тек бәле осымен бiтсiн, тынсын десеңшi!– дедi.
Бөжей, көп арбасқандықтан Құнанбай тәсiлiн түкпiрлей танушы едi:
– Бiту, тыну ма?– деп күрсiндi де:– Бөкеншi, Борсақ, қашан айттың деме, шылбырды Қодар мойнына салған жоқсың. Бұйырса, осыменен өз мойныңа да салған боларсың, жазған!- дедi.
Әрқайсысы да осы ойдың соңында едi. Үндемей салбырап кете барысты.
5
Абай мен Жиреншенiң бүгiн бұл бәленiң үстiнен шығамыз. Деген ойы жоқ болатын. Үлкендер тегi көпшiлiк құлақтанбасын деп, бүркеп ұстаған болу керек. Ешбiр ауылда бұндай сыбыс айтып, сыр берген жан бiлiнген емес.
Жиренше таңертең Құнанбай аулына бiр әдемi тарғыл тазы ертiп келдi.
Келуi ауылды азан-қазан қып, бала-шағаның көбiн тысқа ерiксiз шығарған. Бұл шудың басы тентек Оспан болған.
Жиренше тазысымен қонақ үйдiң сыртына тақай бергенде, Оспан анадайдан көрiп қалып:
– Айтақ, айтақ, жеңдер. Ойбай, жеңдер, әне Жиреншенiң тазысын! Жолдаяқ, Бөрбасар, Бөрбасар!– деп Құнанбай үйiнiң көп сары аласын ұран шақырғандай қып өре тұрғызған.
Жиренше Оспанның бүлдiретiнiн алыстан бiлiп:
– Өй, Оспан! Айналайын! Қалқатайым...Қой! Қоя ғой!– деп сонша тоқтатпақ болып едi, Оспан:
– Бөрбасар... Hайт!– деп сақылдап күлiп, секiрiп ырғып, бар итiн тарғыл тазыға қарай қаптатқан болатын.
Осы кезде қонақ үйге жетiп қалған Жиренше атын тастай берiп, тазы итiн мойнынан ұстап тұра қалған. Бiрақ жетi-сегiз сары ала, әрбiр үйдiң ығынан құлшынып, құтыра шығып, "гүр-гүр" етiп кеп, қоршап алды. Үйге де кiргiзбей, табан аудырмай да қойған едi. Оспан Жиренше "қой" деген сайын сақ-сақ күлiп, иттерiн өшiктiрiп:
– Ыр-р!- деп, өзi тап-тап беретiн. Бiрақ, өңшең кексе тартқан иттер Оспанның күнде осындай сан рет жоқ шатаққа бастай бергенiнен мезi болған ба, тазыны жұлмады. Құр ырылдауы мен арсылдауын ғана молайтып тұр.
Үлкен үйде отырып, осы шуды естiген Ұлжан бәйбiше, таңертеңгi асын iшiп отырған Абайға:
– Шықшы, Абайжан! Қушы анау итi құрғырды! Тағы бүлдiрiп жүрген әлгi жынды неме ғой!– деп, Абайды тысқа шығарып және үйге кiрген бiр жас әйелдi де жұмсаған. Абай Жиреншенi айырып алып, тазысымен екеуiн қонақ үйге қарай алып жүрген. Бұлар сонда кiре бергенде, жаңа тапқан қызығы шұғыл бiткенге наразы боп қалған Оспан арттарынан бұғып кеп, дәл үйге кiре берерде Жиреншенi қылтадан қатты шымшып алды. Анау ит екен деп, ытқып, шошып кеткенде төбесiн маңдайшаға соға-моға қонақ үйдiң төрiне барып бiр-ақ шыққан. Оспан оған да сақылдап күлiп:
– О, қорқақ, қорқақ, – деп мазақ еткен.
Мойнында сылдырмақ, қарғысы бар, қара ауыз, тарғыл қаншық Абайға бiр түрлi сұлу көрiндi. Жұтынып тұр, жылмаң қағады.
Аты не?– дедi Жиреншеге.
– Желқұйын.
– Аты да әдемi екен.
– Аты емес-ау, өзi де қоян дегенiңдi тап құйындай ұйтқытып соғады!– дедi.
Бұл Желқұйын туралы өз аулындағы бiр үлкен аңшының айтқан сөзi едi. Жиренше осыны үнемi айта жүретiн.
Абайды сол сөзбен Желқұйынның жаланып тұрған түрi қатты қызықтырды.
– Қоянға шығамысың?- дедi.
– Жүр, атың бар ма? Мен сол қоянға шығып барам.
Осымен екеуi, Абайдың құла бестiсi ерттелгенше қымыз iшiп алды да, күнбатыс жақтағы Қызылшоқы деген ұсақ адырға қарай желе жортып, тартып кеткен.
Бұлар Қызылшоқыға кiре бере, алғаш келген екпiнiмен бiр қоянды бездiре қуып едi. Алыстан қашқан қоян оңай жеткiзбей, екi-үш қырқадан асқанда ғана Желқұйын талдырып жетiп ерiксiз алған-ды. Осыдан басқа қоян тез көрiнбеген. Соны iздеп табамыз деп, екеуi Қызылшоқының Шыңғыс жаққа қараған шеткi тұмсығына шейiн барып қалыпты.
Осы араға келгенде Шыңғыстың Қарашоқы тұсынан шығып келе жатқан бiр салт атты кездескен. Ол Майбасардың тағы бiр атшабары Жұмағұл болатын.
Сол Жиреншеге қарап:
– Сендер одан да ана Қарашоқыға барыңдар. Бүгiн сонда Қодарға бiр сын болады. Жұрт жиналып жатыр!– деген. Жиренше қатты ентелеп:
– Е, немене, Қодар мен келiнi қайда?- дегенде:
– Жаңа, Қамыспай бар, бес жiгiт боп ұстап әкелгелi кеттi. Жиын Жексен аулында, – дедi. Жұмағұл атын қамшылап, асыға шауып кеттi. Жиренше осыны естiген соң Абайға:
– Барайық, көрейiк! Жүр! Ал жүр!– деп, ойландырмастан елiктiрiп, алып кеткен.
Көргенi әлгi. Ендi қайта беттеп, тоғайлы өзендi құлдилап желе шауып келедi. Абайдың iшi мұздап, жүрек қаны, жан тамыры дiр-дiр қағып қалтырап үрiккендей. Кiмнен, неден үркедi? Әсiресе, әке... Әке iстеген мiнез, әке қолындағы қаннан үркедi. Өз әкесi... Қатал, кәрлi әкесi!
Абай Жиренше сөздерiне жауап та айтпайды. Өзендi бойлап бөктер таудың iшiнен жуықта шыға алмады. Жол болса, жалғыз аяқ. Екеуi қатар жүре алмайды. Абай алға түсiп, желе шоқытып келедi. Әлi қалмай жүрген Желқұйын екеуiнiң алдында. Жолдың ыңғайсыздығы әңгiменi тыятын жөнi бар едi. Бiрақ Жиренше Абайдың артынан өкшелеп қалмай отырып, сөйлей бердi.
Ол жаңағы Жексен аулында бiр-екi кiсiмен тiл қатып, оны-мұны естiп алған екен. Соны айтады. Ауырған адамдай қалтырап, жүрегi қатты қобалжып келе жатқан Абай Жиреншенiң бар сөзiн ұқпаса да, бiр-екi жерiн анық аңғарды.
Тегi, жиын iшiнде бүгiн екi сөз ауыздан ауызға көшкен тәрiздi. Екеуi де Қодар сөзi деп айтылған. Бiреуi бұрып алған сөз де, бiреуi дәл өз сөзi. Соның алғашқысы Қодарды кiнәлаушы сөз. Бүгiнгi қатал жазаның дәлелi, тiрегi.
Ол: "құдай маған қылса, мен құдайға қылам!"– дептi деп, өлтiрушiлердiң қайта-қайта айтатын сөзi.
Екiншiсi аз айтылған. Бiрақ, о да жиынға тегiс жеткен. Тегiс iште, есте қалған сөз. "Мен көк ит болсам, сендер көп ит. Таларсың да жерсiң!" деген сөзi.
Абайды қатты толқытқан осы сөз болды. Ол жаңағы қатындардың жасырын зарын да еске түсiрдi. Жиреншенiң алдында келе жатып еңiреп қоя бердi.
Артта келе жатса да Жиренше Абайдың жылағанын байқап қап:
– Өй, өй, Текебай тентек! Сен неғып келесiң!– деп қатарласқысы келдi. Абай жасқа толы көзiмен Жиреншенiң торы қасқа атының басы мұның үзеңгiлiк тұсына келiп қалғанын көрдi де, тебiнiп қап шаба жөнелдi.
Бұл уақытта екеуi де бөктер таудан құтылып шығып, жазыққа түсiп едi. Абай Құлабестiнiң басын Көлқайнар жаққа бұра бере, қамшы басты.
Жиреншеге көз жасын көрсетпегiсi келдi. Анау да шапты. Бiрақ Абай жеткiзетiн емес. Ол оқ бойы ұзап кетiп бара жатып, өз-өзiне ерiк берiп, өксiп-өксiп жылап келе жатыр.
Көп жылдан берi Абай жылаған емес едi. Тоқтай алмай егiлiп жылады. Ағындап ұшып келе жатқан бестiнiң екi жағында көделi, бетегелi көк дала, тасқын судай зулап жөнелiп артқа қарай құлдырап ағып кетiп жатыр. Екi құлағын бiтiргендей боп, дыңылдап соққан екпiн желi Абайдың көзiнен аққан жастарды, қат-қат тамшыдай, жаңағы көде мен бетегеге ұшырып түсiрiп келедi.
Абай бұрынғы жас бала күнiнде мұндайды аңғарып сезiнген де, таныған да емес. Ендi байқады.. Көздiң жасында адамды барлық өне бойымен өзiне қарай құлата тартқан бiр өзгеше ыстық күш бар екен. Үлкен құз биiктiң басына шыққанда, бiр сәт ойға қарай құлап кеткiң келетiн сияқты, өзiне тартқыш, ұғымсыз күш. Бала жүрегiнде бұл шақта көп сезiмнiң алай-түлей құйыны соққандай.
Бұнда қорлықпен өлгендерге барынша жан ашыған мейiрбандық та бар. Өлтiргендерге ыза мен қарғыс та бар. Сонымен бiрге, әсiресе, бiр-бiрiмен шарпысқан сезiм: "әке" деп жамандыққа қимау бар да және сол "әкеден" шошып, үрку бар.
Барлық iшiн теңселте сiлiккен бала жанын ойран етiп, сескенте тiтiреткен сезiм.
Жылап егiлуi, бiр сәтте, медiресе, дiн халфелер айтуы бойынша – айыптылардың күнәсына өтесiн сияқты, соның кешiрiмiн тiлеген сияқты жалбарынудың жасы ма?– деп едi. Бiрақ, одан тез түңiлiп кеттi.
– Ол емес!
Өйткенi олар дiн атынан, әсiресе, имам берген фатуа бойынша iстеп отыр ғой. Кiмге шақпақ? Құлазығандай жапа-жалғыз! Өзiн бiр ең панасыз, ең сорлы жетiмдей сезiндi. Iштен тағы да бiр үлкен, ауыр толқын бүктелiп, булығып кеп, бала жүрегiн жаныша ұрғанда, ол бұрынғысынан да қатты, аса қатты бiр өксiкпен, солқылдап жылап жiбердi.
Дауыстап жылады. Жиреншеге бiлдiрмеймiн деп, әлi де ағызып шауып келе жатқан.
Сол шабыс қосылды ма, болмаса өзiнiң бала көңiлiнiң сенделуi сондай ма, Абай бiр уақытта жылау үстiнде лоқсып-лоқсып булығып кеп, құсып-құсып жiбердi. Аш өзегi ақтарылғандай. Жаны да, денесi де қатарынан қатты азап шектi.
Бiрақ сонда да тоқтаған жоқ. Аттың жалын құшып алып, тек қана құлап қалмасты ойлап, шаба бердi.
Жиреншеге жеткiзбеген күйiнде Көлқайнарға жетiп, шешесiнiң үйiне кеп түстi.
Ұлжан тыста тұр екен. Баласы үйге тақай бергенде, өңiне көзiн салып, тiксiнiп қалды. Абайдың түсi құп-қу, қатты өзгерген. Тiптi Абай сияқты емес. Ұлжан: көзiм бұлдырап тұр ма?– деп, кiрпiгiн жиi қағып, қайта қарады. Абай. Бiрақ, тiптi жат реңдi. Баласы атын байлап қасына келгенде, жаңа байқады. Көзi де қып-қызыл боп iсiп кетiптi.
– Өй, Абайжан, қарағым, не болды? Бiреу тиген бе?– деп, iшiнен "әкесi ұрды ма?" деп те ойлап қап едi. Далада өзге кiсi жоқ екен, Абай үндемей шешесiн құшақтай алды да, бауырына кiрiп, өзiнiң ып-ыстық басын анасының төсiне басып, жабысып тұрып қалды. Жетiмдiктен құтқарғандай анасы бар екен! Жылау артынан ықылық атқандай, денесi дiрiлдеп, солқ-солқ еттi. Бiрақ бұл кезде Абайдың көзiнде жас жоқ-ты. Бәрiн жылап тауысқан. Ендi жыламасқа, көз жасын ешкiмге көрсетпеске бекiнiп, iштен қатты түйiнiп алған.
– Жөнiңдi айтшы, қарағым, не болды? Әкең ұрды ма?
– Жоқ, ешкiм де ұрған жоқ, кейiн айтам. Апа, төсек сап бершi, жатқызшы!- деп Абай шешесiн құшақтап қысқан бойда, үйге қарай аяңдады.
Сабырлы Ұлжан осыдан әрi еш нәрсе сұрап тақымдаған жоқ. Үйде әжесiн де, өзгенi де үркiткен жоқ. Абай жайын бiр жанға бiлдiрмедi. Үлкен ақ үйдiң оң жағына әкелiп, әжесiнiң жер төсегiн жайлап бердi де, шешiндiрiп жатқызып, өзiнiң мол пұшпақ iшiгiмен жауып, қымтап қойды.
Әжесi:
– Немене, қарағым? Ұшындың ба әлде, – деп бiрдеңе бiлгiсi келiп едi, Ұлжан:
– Ұшынған ғой. Тимейiк. Жатып ұйықтап тұрсын, – деп, малшы қатын Қатшаны шақырып ап:
– Түңлiктi жауып, есiктi түрiп қойшы. Абайға күн түспесiн, – деп ақырын ғана айтты.
Әжесi iргеге қарап жатқан Абайдың сыртына қадалып отырып, қабағын түйiп, тамсанып қойды. Ернiн үнсiз ғана қыбырлатып сыйына бастады.
Таңертең Абайды ертiп кеткен Жиреншенiң қайда екенiн Ұлжан бiлмеп едi. Тыста бағанағыдай тағы да ит шулаған соң, "тазысымен келген сол болар ма?" деп үйден шықты. Жиренше қонақ үйдiң сыртына түсiп, атын байлап жатыр екен. Ұлжан үлкен үйдiң жанында тұрып, Жиреншенi өз қасына шақырып алды да, жөн сұрады.
Жиренше таңертеңгi қоян қуғаннан бастап Жексен аулында көргенiн де, жолшыбай не болғанын де тегiс айтып болып:
– Абай қайда өзi?– деп едi, Ұлжан Абайдың жатып қалғанын айтып, Жиреншеге бiраз наразы салқын жүзбен қарады.
– Шырағым, сен бала емессiң, естиярсың. Өзiң барсаң бiр сәрi. Ондай жаман, сұмдық жерге Абайды несiне апардың?– деп, "жаман", "сұмдық" дегендi шынымен баса айтып: – Бала емес пе? Шошынар деп ойласаң неттi?– дедi.
Жиренше сөз таба алмай ұялып, қысылып қалды
– Ұят болды. Өзiм де өкiндiм. Бiрақ құдай ақына өлiгiн көремiз деп ойлаған жоқ ем!
– Жарықтығым, ендiгәрi Абайды бұндай жерге бастай көрме! Тiптi, басың жас, үлкеннiң ондай бәлесiнен өзiң де аулақ жүр! Өзiмен кетсiн! Көрiп-бiлiп нетесiң?– дедi.
Талай үлкеннiң iшiнде сөзiн осындай байсалды қып айтқан, сондай өтiмдi, салмақты қып айтқан кiсiнi Жиренше бұрын көрмегендей болды.
Ұлжанның жай, салқын айтқан сөзi бұған ұрысқаннен да, ұрғаннан да жеңiл тиген жоқ.
Қысылғаннан, бiраз жер шұқып тұрып, қонақ үйге қарай қайта бұрылды. Ұлжан да өз үйiне беттедi. Жиренше еш нәрсеге айналып бөгелместен атына мiнiп, тазысын жетектеп алып кетiп қалды.
Бұл - түс ауып бара жатқан кез едi.
Абай кешкi қозының жамырауынан оянды. Бүгiн қойды кеш сауып болған ба, немене, ымырт жабылып қалыпты. Дүние у-шу, ызың-ызың. Бiрақ соны көмескi, бұлдыр бiр түс араластай болжайды. Басы мең-зең. Етi лапылдап, күйiп тұрған сияқты. Аузы құрғап, ернi қатты кезерiп қапты. Құр тамсанады. Қасында шешесi мен әжесi отыр. Ұлжан мұның маңдайына алақанын қойып, төмен қарап отыр екен.
– Апа. Әже. Немене, мен аурумын ба осы?– деп, көзi жасаурап, шешелерiне қарай аунап түстi.
– Иә, етiң ыстық. Ауырған жерiң бар ма?– деп, Ұлжан сұрады. Абайдың аунап түскенде екi шекесi қатты шаншып, қысып ауырғандай болатын. Соны айтты.
Ұлжан енесiне бағана Абай ұйықтап жатқанда бiр жайды айтқан.
Екеуi де:
– Шошынған ғой, содан ұшынған ғой – деп байлаған-ды. Зере Жиреншеге де, үлкендерге де қатты ұрсып, жерге түкiрген.
Абай шешелерiнiң күндiзгi жайды бiлгенiн байқады да:
– Әкем. Әкем!– деп әкесiн еске алып, күрсiнiп, кеудесiн сипап, шешелерiне құпия қып шаққандай боп:- не деген қатал, не деген қатты едi!- дедi. Әкесi турасындағы iште жүретiн көмескi, жұмбақ ауыр сезiмдерiн өмiрiнде сыртқа шығарып, ең алғаш адам баласына айтқаны осы. Әжесi шала есiттi. Ұлжан үн қатпай, Абайға жауап та айтпады. Бiрақ, енесi бұған қадалып, тiзесiнен түртiп, "не дегенiн айт" дегендей ишарат еткен соң ернiн Зеренiң құлағына тақап:
– Әкесiн айтады. Қатал екен, неге аямады дейдi, – дедi.
Әжесi ұқты да, күрсiнiп, Абайдың бетiне таман төнiп кеп маңдайынан ұзақ иiскеп отырды.
– Айналдым, қарашығым, қоңыр қозым!– деп алып: – Аямайды, аямайды ол!– деп келiп, көзiн жұмыңқырап, басын жоғары көтере бердi.
– Иә, құдай, зар тiлегiм босын. Бейуақтағы тiлегiм. Осы қарашығыма әкесiнiң осы ит мiнезiн бере көрме! Тас бауырлығын бере көрме! Иә, жасаған!- деп құрысқан әлсiз қолдарымен ажымды, мейiрiмдi жүзiн сипап бата бердi. Ұлжан да iшiнен "әмин" деп бата қылды.
Екi ана ортасында жаны ауырған бiр бала. Бейуақтағы үшеуiнiң құпия тiлегi – зор шындықпен емiренiп тiлеген тiлегi осы едi.
Абай өзi де бетiн сипап, ана тiлегiн барынша қабыл алып, бата қылды. Өмiрiн, балалығын қайта тапқандай, iшiне сол сәуле, игi сәуле кiргендей.
Бiрақ, ол iшi. Ал, денесi әлi ауру. Көңiлi сергиiн деп едi, етiнiң қызуы мен басының шаншуы қайта меңдеттi. Ендi үшеуi де үнсiз, жым-жырт. Даладағы қой-қозының шуы да алыстап барып сөнген болатын. Үй iшi сияқты дала да бүгiн дағдыдан тыс – жым-жырт.
Осы кезде Абай мен анасының құлағына ерекше бiр жат, суық үн естiлдi. Бiреу:
– Ойбай, бауре-ем! Ойбай, бауре-ем, – деп ат қойып келе жатыр. Бұл елде кiсi өлгенде алыстан ат қойып шабатын еркектердiң салты бар. Сонда осылайша: "ойбай баурым" деп шабады. Үйдегi екеуiнiң де жүректерi су ете түстi. Кәрi шеше бұл дауысты естiген жоқ.
Ұлжанның көңiлiне алғаш қорқыныш үстiнде кеп қалған ой:" осы үйдiң бiреуi жазым болды ма, әлде Құнанбайдың өзi жазым болды ма?" деп едi. Шошып, елең еткен бойында құлағын сыртқа бұрды.
Үркiп қалғандықтан аңғара алмапты. Тасырлатып шапқан ат даусы жоқ. Өзi жақын жерде және жаяудың үнi. Абай бұрын бiледi. Даусын әдейi жуандатып зорайтып айғайлағанмен, баланың үнi. Тiптi, дәл тентек Оспанның үнi екен.
Ол даладағы ойыннан қайтып келе жатып, "жаман ырым" анау-мынау дегенге қарамастан, қаннен-қаперсiз өтiрiк жылауды үдетiп:
– Ойбай, бауырым Қодар! Ойбай, Қодар, – деп, санын сабап шауып келдi. Қодардың өлiмi барлық ауылға да, оған да естiлген. Жаңа, кешке жақын, бұлақ басындағы бiр тақырға жиналған өзi құрбы балаларды бастап осылай ат қоюды көп ойын қылған. Тақырдың ортасынан шұқыр қазып, соған бiр қу сүйектi әкеп бейiтше томпайтып көмiп қойып жан-жақтан андыздап "ат қойып", ұзақ шуласқан.
Ұлжан Абайдың сырқатының үстiнде өзiн жаңағыдай жаман шошытқан Оспан мiнезiне қатты ашуланды.
Күнi бойы батпақ кешiп, аяғы әрi былғаныш, әрi күс-күс болған Оспанды:
– Берi келшi, әй, балам! Берi келшi!– деп, ешбiр сыр бiлдiрмей, ұрыспай шақырды. Ұрсып, зекiп сөйлесе Оспан мұндайдағы әдетiне басып, қаша жамандасып, қолға түспей қояды. Ол қазiр шешесiне қарай тарпылдап жүгiрiп, дәл от басынан Абайдың төсегiне дейiн бiр-ақ секiрiп, Ұлжанның тiзесiне соға дүрс етiп кеп түстi.
Шешесi мұны сол қолынан шап берiп ұстап алып:
– Сен жаңағы ат қойған деген пәленi қайдан шығардың? Оның жаман ырым екенiн айтпап па едiм! Үйде бала ауырып жатқанда, өй ит қуар жынды неме!– деп, жұлқып қалып етпетiнен салып, құйрығына шапалақпен салып-салып жiбердi.
Оспан әкесi ұрғанда жыламаса да, шешесi ұрған уақытта тiптi жылауық. Әке жылағанға қарамайды. Ал, шешесiне қарсы кейде бұның емi бар. Бас қорғаудың жылауы. Қазiрде де бақырып, бар дауысымен шырқап, азан-қазан қылды. Шешесiнен босап барып сол жақтағы биiк сүйек төсектiң үстiне секiрiп шығып, етпетiнен жатып ап жылады. Бiрақ, бұл жолы қанша жыласа да, оған қайысып, уатам деген шеше жоқ. Оны бiледi. Сондықтан аяқ кезде көзде жас болмаса да, өтiрiк анда-санда бiр бақырып қойып жатыр. Өзi де жылауынан жалыға бастады. Ендi тағы да ойнақы тентек мiнезiне бой ұрып, жылаған боп жатып, әредiкте қысқа ғана:
– Ойбай, бау-рем!- деп қояды. Бiр-екi рет қайырып көзiнiң астымен шеше жаққа қарап жатыр, қозғалған кiсi көрiнбейдi. Сондықтан тағы бiр бақырып қойып, соның артынан және бiр тың бәленi шақырып, жынды ұлғайтты.
– Ойбай, бау-рем Абай!– деп қойып, сұңқ еттi. Абай басы ауырып жатса да, ерiксiз күлiп жiбердi.
Оспан ендi байқады. Шешесiнiң үлкен, толық денесi қайта қозғала бастады. Ол тұрғалы жатыр екен. Тағы бiр тықырдың болатынын бiлiп, шешесi тұрып болғанша Оспан төсектен ырғып түсiп:
– Ойбай, бау-рем Абай, Абай! Абай!– деп есiкке қарай атқып бердi. Шешесi тұрып алып ұмтылайын деп едi, болмады.
– Әй, кiм барсың? Ұста! Ұстап әкелшi жындыны!- деп едi. Оспан есiк алдында қайқаңдап, секiре-секiре түсiп, шеткi үйлер жаққа қарай зыта жөнелдi. Тыстан шешесiнiң бұйрығын естiп, мұны ұстап келгелi тап берген үлкен ағасы Тәкежанды көрiп қапты.
Абай осыдан бiрталай, ұзақ ауырды. Алғашқы күндер бiреу "ұшынған" деп, бiреу "соқпа" деп, тағы бiреуi "сүзек" деп, әр түрлi топшылағанмен дәл басқан ешкiм болған жоқ. Әсiресе, ем iстелген жоқ.
Жалғыз-ақ, алғаш жығылған күннiң ертеңiнде, әжесiнiң бұйрығы бойынша, бiр қартаң қатын, күн батарда Абайды далаға алып шығып, жаңа сойған қойдың өкпесiмен қақты. Бетiне су бүркiп, үшкiрiп:
– Кет, бәлекет, кет! Көш, баламнан, көш!– деп, батып бара жатқан қып-қызыл күнге қаратып қойып, бiрдеме ем iстеген болды. Ұшықтағаны едi.
Абай, буындары қалтырап, басы айналып зорға шыққан. Көзi бұлдыр тартқаннан ба, әйтеуiр қазiргi бар дүниенiң қызылы бұрын бұл көрмегендей бiр түрлi ерекше көрiндi. Ертегi ме, түс пе? Әйтеуiр бiр басқаша ғаламның өзгеше суретi тәрiздi.
Екi күн өткен соң, ауыл Көлқайнардан Шыңғысқа қарай көштi.
Бiрталайдан берi, ел-елдiң үлкендерi, шаруа иелерi "жайлаудың тоңы жiбiдi ме екен? Көгi жетiлдi ме екен?" деп, өткен-кеткеннен ылғи сұрау салумен болған. Бауыр, бөктер көктегенмен, Шыңғыстың сырты тез жылына қоймайтын да, ерте көктемейтiн. Қар қалың түсетiн биiк сырт. Бар Тобықтының мол сулы, кең жайлауы ұзақ өрiс, мол қоныстары сол Шыңғыстың ар жағында.
Құнанбай аулы көшкен шамада, айналадан өзге қалың ел де дүрк көшкен. Ойдағы мол шалғынды қыстаулық жер: Жидебай, Мұсақұл, Шүйгiнсу сияқты қорықтардан да ағылып көшiп жатыр. Әр ел, тұс-тұсындағы Ақбайтал, Көлденең, Жiгiтек, Шатқалаң, Бөкеншi сияқты асу-асуларға қарай беттедi. Шыңғыстағы кей асулардың аттары таудың сол тұсын иемденген ру атымен аталады, "Жiгiтек", "Бөкеншi" деген сондай аттар едi.
Бөкеншi асуына Қодар қыстауы мен Жексен қыстауының аралығындағы кең сайды өрлеп баратын.
Сау болса, Абай көштi көңiлдi өткiзiп асыр салар едi. Көктемде Шыңғыс асып жайлауға көшу, үлкен атаулыға, әсiресе шаруа адамдары мен жоқ-жiтiкке соншалық ауыр, үпәд бейнет көрiнгенмен балаларға сейiл сияқты.
Абай да бұрынғы жылдар осы Көлқайнардан, сонау алыс, сырттағы Байқошқар өзенiне жеткенше он шақты көшiп баратын сапарды қызығы бiтпес қан базардың көшкенiндей көретiн.
Биыл да көшу солай. Жолдағы белгiлi қоныстар: Талдыбұлақ, Барлыбай, Қызылқайнар. Кей қонысқа таңертең кеп қона сала, кешке тағы көшедi. Үдере көшу. Кей қоныста бiрдi-екiлi күн отырар-отырмастан кетедi: үлкен үйлер тiгiлмей – "Ұраңқай", "абылайша", "жаппа", "итарқа" деген неше түрлi кiшкене, тар, аласа күркелер тiгiледi. Әркiм өзi сүйген үйшiгiн тұрғызады. Жалпақ ел, бар ауылдар осы жайлауға көшу сапарында балалардың " ауыл-ауыл ", "күрке-күрке" деген ойынын ойнап жүрген сияқтанады.
Қыс пен көктем, күзеуде бiр-бiрiнен алыс жүретiн ауылдар осы сапарда қоныс жағдайымен әлдеқайдан түйiсiп, қым-ғуыт араласып қонысады. Адамдары, малдары, күркелерi де қосылып, бiр ауылдан бiр ауылды айырып та болмайды.
Өзгеге жеңiл болса да, осылайша болған көшу қойшы, қозышы, жылқышыларға аса бiр тынымсыз бейнет, масыл күндер болушы едi. Бiреудiң жылқысына көш аттар, саяқ-сандырақтар кетiп қалған. Бiреудiң қойына бiр ауылдың қозысы жамыраған. Қоймен қой араласып шатасып кеткен. Осындай қарбаласта "бармақ басты, көз қысты" боп, талай момынның тоқты-торымы сотқар ауылдардың жемi боп жүредi.
Өзiнiкiн жеуге үнем қып, кiсiден кiрген "қоспа", "кiрме" болса, соны түн баласында ақтармалап, шикiлi- пiсiлi домалатып, қылғып салып отыратын, талай пәле басы атқа мiнерлер болады.
Осы сапарда көп елдiң қауырт көшiмен қатар жаңағыдай үйiле қонуына себеп болатын тағы бiр нәрсе: сыртта, алғашқы күндерде қасқыр қатты болады. Елсiз болғандықтан осы өңiрде тау сыртында күшiктеген қасқыр, ел келгенше тышқан, суыр аңдумен күн көрiп жүрсе, ендi мал қаптаған уақытта, түн баласында тыным бермей құйындай соғатын. Көп ауылдар түн бойы қотандарын атпен күзетiп, ауыл-ауылдың шеттерiне үзбестен лапылдатып оттар жағып отырып, айғай-шумен таңды таңға ұратын. Осының бәрi жайлауға көшу сапарын жайшылықтағы, өзге мезгiлдегi, өзге тұрмыстың баршасынан басқаша қып жiбердi. Күндiз болса барлық жұрт ат үстiнде. Еркек атаулы көш бойында қолдарына найза, сойыл, айбалталарын ұстай жүредi. Бұл көрiнiсте жалпы көшу сапарын жортуыл-жорыққа, шеру мен аттанысқа ұқсатады.
Бiрақ, дәл биылғы жыл, жылдағыдай қайталаған осы көштер. Абайға ең бiрiншi рет соншалық мазасыз бейнет боп өттi. Оны меңдетiп жеңген ауру да жоқ. Бiрақ сау да емес. Жүрейiн десе көзi қарауытып, басы айналып, құлап қалады. Бұның ауруына қарап, көшпей отыруға болмайды.
Үш күн, төрт күнде Ұлжанның үйiне бiр-ақ соғатын Құнанбай, көбiнесе, сұлу тоқалы Айғыздың үйiне қонады. Оқта-текте бәйбiшесi Күнкенiң қасында болады. Ол бөлек ауыл. Соның көшiмен жүрiп кетедi.
Баласының сырқатын алғашқы кезде бiр рет сұрастырды да, кейiн ұмытқан сияқтанды.
Абай атқа мiне алмайды. Жүк артқан түйеге мiнгiзуге: "жүк құлап, түйе жығылса мерт болады" деп шешесi оған да мiнгiзбедi. Кәрi әже мен Ұлжанның ортасында жалғыз арба бар едi. Тегi, бұл ел көшпелi болғандықтан арба дегендi бiлмейтiн. Тобықты iшiне ең алғаш келген арба осы Зеренiң, Құнанбайдың кәрi шешесiнiң көк арбасы десе де болады. Құнанбай аға сұлтан сайланған сапарында шешесiне:
– Көшкенде осыған мiн!- деп, Қарқаралыдан әдейi әкеп едi.
Таулы жерде атпен жүру бұл күнде Ұлжанға да қиын болатын. Ол ұлғайып, етi ауырлап қалған.
Ендi Абай жайын ойлай келгенде, Ұлжан өз тыныштығын қойды да, арбаға әжесiнiң қасына Абайды мiнгiзетiн болды. Өзi бiр жуас торы биеге мiнiп, ылғи осы арбаның қасында жүрiп отырды.
Жайлауда Құнанбай аулының көбiрек орнығып отыратын қонысының бiрi – Ботақаношағы. Көлқайнардан осыған кеп жеткенше жиырма шақты күн өттi. Сол жиырма күн iшiнде жол бойы сүле науқас қалпынан айықпаған Абай, ендi-ендi ғана анықтап тәуiр бола бастаған сияқты. Өздiгiмен түрегеп жүруге, кiрiп-шығуға да жарады.
Ендi көңiлi де айығып, бұрынғы балалық шаттығын да, ойын-ермегiн де тапса керек едi. Бiрақ, ғажап! Биылғы жыл, әсiресе, соңғы көп күндер iшiнде Абай балалықтың қызу ермегiнен, қызығынан шеттеп, салқындап қапты. Тiптi балалығынан айрылыңқырап қалғандай. Әлде, аурудан тұрғандығы ма? Немесе соңғы уақыттар көңiлiнен кешкен ауыр сезiм, терең азап салдары ма? Әлде, тiптi балалық өтiп, үлкендiкке қарай бой ұрғандығы ма? Аралықта белге соққандай бiр дағдарыста қалған сияқты.
Биыл Абайдың жасы он үшке толған едi. Денесi де бiр аралық кейiпте. Бойы өскен. Қол-аяғы ұзарған. Бұрын мұрны шолақтау болушы едi, биыл бiраз ұзарып қалыпты. Бет бейнесi баладан гөрi iрiлеңкiреп, бала бозбалалық қалпына бейiмденген. Бiрақ, әлi сол мүсiнде үлкендiк жоқ. Толық, балғын емес. Сидиып, арықтап, құр созылған сияқты. Күн көрмей өскен, реңi солғын, бойшаң ғана өсiмдiк бейнелес.
Бұрын қара болушы едi, бетiнiң қызылы да бар едi. Қазiр де қаладан қайтқандық және ауру қосылғандық бар ма, әйтеуiр бозғылданған. Сұйықтау қоңыр шашының арасынан бас құйқасы да қылаңданып көрiнедi. О да ауырғандық пен күн көзiнде болмағандық белгiсi.
Абайдың осы сияқты қалпына ендiгi мiнез машығы да бiр алуан боп өзiнше үйлестi.
Ол атқа мiнiп жүруге жарағанымен үйден көп шықпайды. Өзге баладан гөрi басқа бiр ермек, бөлек бiр дос тапты. Онысы, әсiресе, әжесi. Одан қала берсе шешесi.
Абай биыл ғана анық бағалады. Бұның әжесi бiр түрлi шебер әңгiмешi екен. Қызық сөйлейдi. Әңгiмесiнiң барлық жерiн дәмдi қып, қызықтырып айтады. Әуелi Абай ауыра бастағанда бiр күнi кешке ұйықтай алмай жатып, әжесiнен әңгiме айтуды сұрады. Сонда, ол ойланып отырып:
– Е-е. Бұлдыр-бұлдыр күн өткен. Бұрынғыда кiм өткен?– деп, кiшкене тақпақтап бастап едi. Абай соны ұғып қапты. Келесi жолы әңгiме сұрағанда әжесiн тiзесiнен ақырын қағып:
– Е-е. Бұлдыр-бұлдыр күн өткен. Бұрыңғыда кiм өткен?– деп, тағы да әңгiме тiлегенiн бiлдiрушi едi.
Әжесi әуелде көп-көп ертектер айтқан. "Едiл-жайық", "Жұпарқорығы", "Құламерген" – бәрi де айтылды. Оның әңгiмелерiн түсте де, кешке де, тiптi көш бойы да Абай айтқыза беретiн болды.
Бертiн келе, тәуiр болып алған соң, әжесiнен тағы бiр әңгiмелер тапты. Ол осы ел iшiнде Зеренiң жасынан бергi көргенi, естiгенi жайындағы әңгiмелер. Ел мен елдiң шабысы, таласы жайында бiрталай күндер айтты. Осыдан жиырма-отыз жыл бұрын Найманның осы елге, осы ауылға шапқанын, сонда Бостанбек деген өзiнiң асыранды баласы өлгенiн және Найман қолынан осы ауылға тұтқынға түсiп, жыл жарымдай кiсенде жатқан Қожамбердi деген ақын жайын айтады. Соның көп өлеңiн шұбыртады. Басқа да "Қарашоршапқан" сияқты шабысты, жортуылды айтады.
Тағы бiр күндер Мамыр, Еңлiктей қыздардың қайғыларын да айтып бердi. Абай қажымай, жалықпай ылғи ғана ынтыға тыңдайтын. Кейде әжесi шаршап, айтпай қойса өз шешесiне жабысатын. Ұлжан да көп әңгiме бiлушi едi. Және көбiнесе, өлеңдi, бiлдiрмей, сақтап жүрген зейiнiне таң қалады. Нелер ескi заман жырларын, айтыс, өсиет әзiлдерiн де көп айтып бередi. Екi анасын көңiлдендiрiп тағы айтқызу үшiн кейде өзi де қаладан әкелген кiтаптарының iшiнен: "Жүсiп-зылиха" сияқты қиссаларды оқып бередi. Әндетiп мақалдап қояды. Шешелерiне ұғымсыз болған түрiк тiлiнiң жеке сөздерiн жолшыбай қазақшалап отырады. Осымен қайта көңiлдендiрiп алып, ескi әңгiмелердi тағы айтқызады.
Зере ел шабысын әңгiме еткенде, сол iстердiң бәрiн ел басына әлек салған, ұлардай шулатқан., кесел күндей айтатын.
Кiшкентей күнiнен ертек-әңгiменi көп сүйетiн бала осы жазда, тiптi, көп есiтiп, көп бiлiп алған сияқты.
Сондай шеше әңгiмелерiне бар бейiлiн берiп жүрген күндердiң бiрiнде бұл үйге екi бөгде қонақ келiп қонды. Бiрi- қартаң, бiрi – жас қонақ. Жасын Абай бiледi. Таныған жерде қуанып кеттi. Ол былтыр жайлауда келiп, осы үйде үш күндей жатып, "Қозы көрпеш баянды" жырлап берген Байкөкше деген жыршы, қасындағы қартаң кiсiнi Абай өзi бiлмегенмен шешесi әбден таниды екен.
Қонақтармен жай сұрасып, амандасып болған соң Ұлжан Абайға қарап жымиып:
– Ал, балам, әжеңмен екеумiздi қажай берушi едiң, әңгiме-жырдың дүкенi мiне, жаңа келдi. Мына кiсi Барлас деген ақын!– дедi.
Шоқшалау ғана ақ сақалы бар, келбеттi келген, зор дауысты ақ сары кiсi Барлас Абайға салғаннан ұнады. Бiлгенiн iшiне бүгiп, үндемей отырған өзге үлкендердей емес.
Барлас iле сөйлеп кететiн жарқылдақ, ашық. Осы үйде талай күннен жатып жүрген, ауыл адамы сияқты.
– Е, балам, "шешенiң судай төгiлген, тыңдаушың бордай егiлген" дегендей, сөйлеудi де, тыңдауды да сүйген ел – ел-дағы. Тыңдауға өзiң жалықпасаң, айтуға Байкөкше жалықпас!– деп, жас жолдасына қарап күлiп қойды.
Жайлауға келiп қонғалы бөгде қонақтар келгiш едi. Барлас Сыбан болатын. Жайлауға қоныстары жақындаған соң жылдағы дағдысы бойынша осы ауылдарға амандаса келген екен. Жолшыбай, Мамай iшiнен Байкөкше қосылыпты. Ол Барластың ақын шәкiртi. Жылда осылайша қасына ерiп, бiрнеше айларды бiрге өткiзущi едi.
Үй iшi тегiс қош алған соң, екi ақын да оңай шешiлдi. Осы түнде ас пiскенге шейiн Барлас "Қобаланды батыр" жырын жырлады. Абайдың қазақ аузынан да, кiтап iшiнен де өмiрi естiп бiлмеген ең бiр сұлу, ең бiр әсерлi, күштi жыры осы едi. Барлас жырын бiтiрiп, қол жуғалы қамданған уақытта Абай:
– Мұны айтқан кiм? Осы өлеңдi шығарған кiм екен?– деп, бағанадан берi өзiн сүйiндiрген ақынның атын бiлмек едi.
– Әрiден келе жатқан деседi-ау, балам, бұның түбiн...– дедi.
Қобландының қоштасқаны, Тайбурылдың шабысы, Қазан мен Қобландының жекпе-жегi Абайды, әсiресе, елтiткендей болатын. Жатқанда көпке дейiн қызып, ұйықтай алмады.
Ертеңiне Ұлжан Барлас пен Байкөкшенi жiбермедi.
– Жүрмеңдер, асықпай әлi бiраз күн қонақ боп жатып кетiңдер, - дедi. Бұл Абайдың тiлегi. Абай бұрын тағлiм, үлгi - кiтапта; бiлiм, өнер - медреседе ғана деп түсiнетiн. Оған, дастан шеберi – Низами, Науаи, Фзулиде; мұң нәзiгi – Шайх-сарди, Хожа-хафизде, батыр жыры – Фердаусиде көрiнетiн.
Қазақта нелер "Баян көрпеш", талай "Ақбала боздақтар" барын анық бiлмеушi едi.
Тiлi ұғымды, өмiрi таныс болғаннан ба, немесе Барлас пен Байкөкшенiң кезектеп айтқан жырларының кейде шырқаған, кейде қалқып баяулаған, кейде лекiтiп соқтырып, ескектете желген әнiнен бе? Бебеу қаққан қоңыр, майда баяу домбырадан ба? Қалайда болса Абай бұл күнге шейiн өмiрiнде дәл осы Барлас, Байкөкше баян еткен дастан, жырларға барабар ешнәрсе есiтпеген сияқты болды.
Күндiз де, түнде де Барластардың қасынан шықпайды. Екi ақын Ұлжан үйiн барлық осы үлкен ауылға қанбазардай қалың жиын үйi қып жiбердi.
Бие байлап болғаннан кейiн, түске жақын, ауыл қымызға жиылады. Қыза отырып жыр тыңдайды. Күндiз ылғи ұзақ жырлар жырланады. Немесе, әредiкте шешендер, дiлмарлар айтқан тақпақ, тартыс, билiк даулар айтылады.
Ал ел айығып оңаша қалғанда, Барлас өз жырларына қоса өзi құрбы өзге ақындар айтқан жырларды термелеп кетедi.
Бұлардың iшiнен заман зарын, көп мұңын шертетiн сөздердi, әсiресе, бөлiп айтады. Барлас бiреудi мақтап, бiреуден сұрап жырлайтын ақын емес.
Абай мен шешелерiнiң кешкi уақытта тыңдаған жырларының көбi: Барластың өзi сүйген құлақ күйi сияқты термелер болады. Мұндай кезде Барлас Абайға күндiзгi Барластан тiптi басқа боп көрiнедi. Қызықты қызуды, қыздырманы ғана айтатын күлкiшi, сауықшыл Барлас емес кешкi кездерде, ол бiр үлкен өсиетшi, кейде шерлi қарт сияқтанады.
Сондай-сондай кездерде өзiнiң де iшiн ашып:
Құлағың сал жырыма,
Йлана қара сырыма.
Шат-шадыман емеспін,
Құр құландай жортқанмен,
Құбылтып күй тартқанмен,
Қайғыдан Барлас, құры ма?!–
деп, өз жайын термелеп кетедi.
– Қайғысы не?– деп Абай кейде шешесiнен сұрайды.
– Әйтеуiр, үлкен қасиетi – болымсызды дардай қып мақтай беретiн әдетi жоқ екен. Ел ақтаған. Ақын емес қой. Сөзiн ұғып ал осының!– деп қоюшы едi Ұлжан.
Тыңдай келе, Абай Ыарластан тағы бiр соны сөздер есiттi. Ол осы заманның ұлығы мен бегiн айтқан, сынап-мiнеп айтб сөздер. Бiр терменiң iбде Барлас:
Аға сұлтан ұлық бар,
Елге мәлім қылықтар,
«Өл» дегенде өлмесең,
«Жүр» дегенде жүрмесең,
Малы құрым құрықтар,
Кісен салып құлыптар! –
деп бiр кеттi.
Абай әкесiнiң үйде жоғын еске алып: "келмей-ақ қоя тұрса екен", "қыдыра түссе екен" деушi едi. Шынында да Берластар келгелi Құнанбай бұл үйiне кеп қонған емес. Ол бiр топ үлкендермен ел аралап, жолаушылап кеткен Ұлжанның Барласты жiбермегенi де сол. Ақын мен әншi Құнанбай жоқта болмаса, мұның аулына онша үйiр боп, бой жазып жата алмайтын.
Барлас "ұлық пен бек" дегенде кiмдi айтады? Онысын ашпайды. Бiрақ Абай оның мұндай жырларын ылғи өзiнше ұғады. Мысалдың көбiн жақыннан iздейдi. Бiрақ бұл бала да сырын, ойын ешкiмге ашпайды.
Старшын дейтін әкім бар,
Пайдасын көрер жақындар.
Қалың елі тек жемі
Боранды күн тиіскен
Аш қасқырдай тақымдар...
Бұл – "старшын Майбасар" деп ойлайды Абай .
...Жарлы, зарлы демейді,
Кеңінен ашып көмейді
Түгіменен түйесін
Жұтам десе қай сорлы
Қалтқы болып бөгейді?
Соны көріп ақынның
Аса түсіп ағы да
Әжімі де көбейді,-
деп "аh ұрғандай" боп кеткенде, Абай Барластың қайғысын да танығандай болады.
"Ел ұйтқысы шайқалды" дейдi. Бұрын Абайдың естiмеген зар-шерi сияқты.
Бетi-түсi айқын болмаса да, әр заманда, әр жерде күңiренiп, қайғы шеруiн тартып жатқан кәрi әжесi сияқты, көп жасаған, көп қайғыны көрген, үлкен бiр шерi бар. "Ол кiм?" дәлiн, барын Абай бiле алмайды.
Осы жолы Абай әрi өзi ысылып, әрi шешесi арқылы салмақ салып, Барлас пен Байкөкшенi дәл бiр айдай жiбермедi. Бұл уақыттарда жас бала Барлас, Байкөкшемен бiржолата дос, жақын боп алды. Бертiн келе түнде ол Барластың қойнына кiрiп те жатады. Күндiз барынша күтедi. Мұның ұғымтал зеректiгiне қатты ырза боп, шын сүйсiнген Барлас, бiр оңашада, жай ғана тақпақтап:
Шырағым, ер жетерсің,
Ер жетсең сірә не етерсің,
Алысқа шырқап кетерсің,
Шындасаң шыңға жетерсің,-
деп кеп Абайға домбыраны ұсынды.
– Мiне, балам, осы менiң батам болсын. Тiптi, шынымен мейiрiм түсiп айтқызып отыр, – дедi. Абай ыңғайсызданып қысылды да, үндемедi. Бұл "Барластар ертең жүредi" деген түнде, ас алдында болған сөз едi.
Ертеңiнде ақындар аттарын ерттеп, жүрерге тақағанда, Абай шешесiн тысқа шығарып алып:
– Апа, екеуiне де жақсы қып тұрып сый берiп аттандыршы, – дедi. Ұлжан үндеген жоқ.
Қонақтар қымыз iшiп болып, ендi қоштасарға келгенде Ұлжан Барласқа қарап бiр сөз айтатындай пiшiн бiлдiрдi. Қонақтар iркiлiп қалған едi.
– Мынау балам оқудан қайтқалы сүле науқас боп, арыла алмай қойып едi. Сендер келгелi жақсы сөздерiңмен ем әкелгендей болдыңдар. Қадамы құтты. Қонақ болдыңдар!– дедi.
Абай шынында да дәл осы кезде өзiн-өзi бар сырқаттан құлантаза боп арылғандай, нық бiр қайрат жиып алғандай сездi. Шешесi үндемесе де, ашып айтпаса да, "бiлгiш, танығыш, сыншы" сияқты көрiндi. Ол бөгелсе де сөзiн бiтiрген жоқ-ты.
– Тағы да келе жүрiңдер. Анау кәрi әжесi мен бiздi де көп сейiлттiңдер. Жолдарың болсын! Келген сапарларыңа тыста бiр азырақ ырым байлаттым. Ала кетiңдер. Риза, қош боп аттаныңдар!– дедi.
Абай тысқа шығып, Барластарды аттандырып жатып, ендi көрдi. Осы үйдiң екi жылқышысы Теркiмбай ментарқынтарласқа арнап бiр семiз көк атты, Байкөкшеге арнап бiр торы құнанды ноқталап ұстап тұр екен.
Екi ақын екеуiн жетекке алып, тағы да "қош, қош айтып, жүрiп кеттi.
Абай шешесiне риза боп қуанып кеп, бұрынғы бiр кiшкентай күнiндегi еркелiгiне басты. Ұлжанның мол денесiн қапсыра құшақтап, қатты қысып, бетiнен, мұрнынан, көзiнен қайта-қайта сүйдi.
I
Биыл Құнанбайдың өз ауылдары да, жақын ағайындары да күземдi елден ерекше ерте алды. Және бұрын күзеуден бiр қар жаудырмай көшпеушi едi. Қазiрде қарашаның ортасына жетер-жетпесте қыстауға қарай тартты.
Маңындағы Жiгiтек, Көтiбақ, Топай, Торғай сияқты сыбайлас отырған, аталас елдерге көшi-қон туралы жөн жосығын айтпады.
Сүйiндiк осыған қайран боп, Бөжейдiкiне түстене келiп отырып:
– Туысқаныңның бұл сырын ұқтың ба? Бұл неғып биыл дедектеп кеттi, ә? – деп едi.
Үйде Бөжей мен Сүйiндiктен басқа Түсiп бар. Кесек мұрынды, шоқша сақал, зор дауысты Түсiп, Жiгiтектiң Бөжейден соңғы басты адамының бiрi болатын. Ол:
– Бүйтпеушi едi. Бұл неғып жүр? Әлде, күзеуiнiң оты тозды ма екен? – дегенде, Бөжей бұған барлай қарады да, мырс еттi.
– Е, тәйiр, күзектiң шөбi бiтушi ме едi? Тұнып тұр, – деп Сүйiндiк, «Бөжейде бiр сыр бар-ау» деп соған бұрылды да: – Бәсе, тiптi мал тойыны да төтенше. Құлқын сәрiден қыстауға барып, қыстыгүнi несiн жейдi? Мұның күземдi ерте алғаны да осы көшi-қон есебi болды! – деп дағдарып қап, Бөжейге қарап: – Әлде сен бiлдiң бе? Айтсаңшы, – деп едi.
– Ақылдаспаса да соның көмген көмбесiн сен табасың. Күптi қылмай, мүлдем, айтсаңшы!
– Құнанбай көктемде ерте көшсе, Уақтың жерiн шаба торитын. Жайлауға ерте көшсе, Керейдiң қонысын көздейтiн. Бiрақ қысқа қарсы оның аты жетпес алыс жоқ. Әлде, Тiнейдiң сар құсындай өзiңе түсiп жүрмесе? – деп, Бөжей бiр қауiптiң шетiн шығарды да, тоқтап қалды. Сүйiндiк Бөжей сөзiнен тiксiнiп қап едi. Бiрақ, ешбiр жердiң қисыны жоқ.
– Жаным-ау, айрандай аптап, күбiдей күптен болды ғой. Жуантаяқты қуды. Әнеттен алатынын алды. Көкшенi де сырып салды. Ендi кiм қалды! Күзектегi Тақыртұмадан сонау жайлаудағы Байқошқарға шейiн отыз көш жерде ылғи соның көктемi, күзеуi, қыстауы мен жайлауы! Қоныс-қонысының арасында, тiптi, түйенiң қолтығы терлеп көшетiн жырағы жоқ қой! – дедi.
Ырғызбаймен салысса, Жiгiтекте де қоныс аз, өрiс тар. Ел ортасында өзге сөзi бiр төбе болғанда Түсiп үшiн осы жай өзi бiр төбе болатын. Сүйiндiк айтқан Құнанбайдың қоныстарын есiне алды.
– Тiптi қозы көш жер сайын бiр қоныс қой! – дедi. Сүйiндiк бұл жөнде Жiгiтекпен, әсiресе, мұңдас.
– Және қоныс болғанда қандай! Тұнып тұрған көкбастау, торғындай тұма, қасқа бұлақ, көк үйiрiм көл.
– Жайлауға барса ғой, өзге бiр ру ел бiр бұлаққа үйiлiп отырса, мұның әр ауылы ұзын аққан әлденеше өзеннен үлеседi.
– Осының бәрiн аз жылдың iшiнде басып отыр. Ендi тағы қай сыбаға!
– Бәсе, қай сыбаға десеңшi?
Бөжей мына екеуiн құр тыңдаумен отыр едi. Ендi ыза болғандай бұрыла бердi де:
– Е, е, сыбаға үлестiрушi сен екеуiң болсаң, айтарсың? – деп, қолын сiлiктi. Бұл сөздi тыңдағысы келмедi.
– Айта берсең, арман көп. Осы сары аурудан не таптың? – деп бiраз қабағын шытып, Түсiпке түйiлiп отырып: – Дәрменсiзде арман көп. Бiрақ арман азық боп па едi? Айла таппас болғанда, айттың не, айтпадың не! – дедi.
Түсiп ендi түйсiнiп отыр. «Арман» дегенi Бөжейдiң өз iшiн де жеп болған. Ши бойында осы Түсiп пен Бөжейдiң атақты атасы Кеңгiрбайдың бейiтi бар. Соның тұсындағы мол қорық – Жидебай, Барақ болатын. Құнанбай қыстау етем деп соны да алды. Бөжей сонда қатты қорланған. Өлiсiп те көрмек боп едi. Бiрақ, Құнанбай дәл осы Түсiптi шақырып ап, ебiн тапты. Түсiп Бөжейге кеп басу айтып, қолын бөгеп қалды. Соңғы жылдарда iште жүрген наразылығының көп себебi сол болатын. Со да өндiмедi. Кейiн Түсiпке талай рет зығыры қайнап, шынды атысқанда:
– Құнанбаймен сөз бiткен. Iстен басқа айла жоқ. Ер болсаң iске шыда! Ол болмаса дағдыңа бас, ұсына бер! – дей беретiн.
Мұны Сүйiндiкке де сездiретiн. Және Жiгiтек iшiндегi бiр таянышы Байдалыға да айта жүрушi едi. Әрқайсысына осындай оңашада көзбе-көзде ғана сездiретiн.
2
Күзеуден жетi көшiп отырып Қызылшоқы, Қыдырға, Көлқайнарға жеткен Құнанбай ауылдары ендi осы аралардағы қыстау-қыстауына тарамақ болатын. Бiрақ кеше таңертең Құнанбай бұйрық етiп:
«Хабар алмай көшпесiн, тарамасын!» дептi. Өзi қасына Майбасарды ертiп Шыңғысқа кетiптi. Жер алыс болмаса да, Құнанбай күн ұзын ат үстiнде жүрiп, кешке ғана қайтты.
Келiп түскенi, бәйбiшесi Күңкенiң ауылы едi. Мұнда бүгiн сыбаға әкелген әйел қонақтар көп екен. Iшiнде Құнанбайдың тоқал шешелерi Таңшолпан бар. Ақбердiнiң шешесi бар. Және кәрi жеңгесi Бопай да келiптi. Күнкеге бiрi келiн, бiрi абысын есептi Ырсайдың шешесi, Жұманның шешесi, Жортардың шешесi сияқтылар да бар екен.
Өзге жұрттан бөлiнiп көшкен бұл бiр топ ауылдар – шетiнен Ырғызбай руы. Ұзын саны жиырма шақты ауыл. Көпшiлiгi Ырғызбайдың тоқалдары мен Өскенбайдың тоқалдарынан тараған туысқандар болатын.
Осы абысын, жеңге, келiн атаулының бiр машығы – жылына екi мезгiл Құнанбай үйлерiне сыбаға әкелушi едi. Бiр сыбаға көктемде. Қыстай қыдырып араласа алмай жүрсе, жазғытұры ең алғаш сыбайлас қонғанда, Зере отырған үлкен үйден бастап осы Күңкенiң үйiне де бiр-бiр келеді. Қыстан сақтап шыққан сүрiлерiн әкеледi. Екiншi рет, қазiргiдей қыстау-қыстауға айырыла көшерде әкелетiн.
Құнанбай кеп түскенше, жапырлап сөйлеп, күлiсiп, әзiлдесiп жатқан әйелдер, Құнанбайға Майбасар кеп есiк ашқанда, жым-жырт бола қалды. Еркектер төрге кеп отырған соң, тек Таңшолпан ғана:
– Мына шешелерiң, жеңгелерiң сыбаға әкеп, ендi тарағалы отыр, қарағым. Кәрi әжеңнiң орны бiр басқа. Онiкi өз бетiмен барып жатыр! – деп, Зеренi де есiне алды. Барлық үлкен-кiшi Зеренi «кәрi әжең» дегендiктен Таңшолпан да соңғы жылдар өз күндесiн осылайша атайтын боп едi.
Құнанбай үндеген жоқ. Таңшолпан өр шешенiң бiрi едi. Келiншек кезiнде, жылқыға жау тигенде, жайдақ атқа мiнiп қолына найза ала шапқан ерлiгiн жұрттың бәрi бiлетiн. Өзiнде үйелмен-сүйелмен төрт ұл бар. Ондай көп ұлы бар тоқал, өзiнен-өзi өр боп кететiн әдетi, Таңшолпан Құнанбайдың үнсiз отырғанын жақтырмай, бiр ырғалып қойды да:
– Сыбағаны Күнкеге әкеп отырғанымыз жоқ. Балам да болсаң бас болдың, саған әкелгiзiп отырмын. Ертең қыстау-қыстауға кетемiз де, қыс бойы iнге кiргендей жатып қаламыз. Қатынның күнi со да. Жыл айналғанша амандық тiлеуiм, балама берген батам. Содан басқа бiзде не болушы едi! – дедi.
Құнанбай шешесiне қарап, үндемей бас изедi. Тағы бiраз тұрып:
– Айрыла көшем деймiсiң? Ал, тегi айрыла көшпесек, қайтесiң? Тағы бiр сыбаға жеп жүрмелiк! – деп күлiп қойды.
Құнанбай күлгенге үй iшiндегi қонақ әйелдердiң бәрi күлдi. Ұзын бойлы, қара сұр, ашаң жүздi Күнке, ерiнiң жылы шырайын пайдаланып:
– Мен бүгiн теңдердi шешкiзiп, ертең, үйлердi тiккiзбек едiм. Осы тағы бiр көшi-қон бар ма? Мынау елдi де, өзiмiздi де екi ұдай еттiңiздер ғой! – деп Майбасарға қарады.
– Екi сыбаға жейдi екесiн, «екi ұдай» деген сол бола ма екен! – деп, Майбасар қайнысы күлiп қойды. Жөн айтпады.
– Теңдi шештiрме, үйге де әбiгер болма! Ертең тағы көшесiн! – дедi Құнанбай.
– Е, қарағым, ол қай көш? – деп, Таңшолпан таңданып, үңiле қарап едi.
– Бәрiң де бiрге көшесiң. Ертең ерте Шыңғысқа көшемiз. Қоныс қарап келдiк. Ауылдарыңа соны айта барыңдар! Буынып-түйiне берiңдер, – дедi.
Айтқандай, ертеңiне Күнкенiң үйi алдымен түңлiгiн сыпырды. Ырғызбайдың жиырма ауылы тағы да дүрк көштi. Беттегенi Шыңғыстың жуан ортасы.
Көштер үздiк-создық болмай топтанып иiрiлiп алып, қалың нөпiр боп қозғалды. Әншейiнде, көш деген қаз, тырнадай тiзбек-тiзбек болушы едi.
Қазiр де алғаш жөнелгенде, мынау ел тобына лашын түйiлген шүрегей үйректей, ұйлығып, қарбаласып, ұйқы-тұйқы боп кеттi. Құнанбай таң атар-атпастан асығыс бұйрық берiп:
– Малтықпай тез көшсiн! Шұбалмасын! Қатар қозғалсын! Қауырт жөнелсiн! – деп, қысқа-қысқа әмiрдi ауыл басы сайын кiсi шаптырып айтқызып жатқан. Дағдыдан тыс көштiң дағдыдан тыс көрiнiсi де осыдан едi.
Қызылшоқыдан Шыңғысқа қарай тартатын көш соқпақтың сол жағында жағада бiр жалғыз төбе бар едi. Құнанбай өз қасына Майбасар, Қамысбайды ертiп және өзiнiң Күнкеден туған үлкен баласы Құдайбердiнi алып осы төбенiң басына барлық көштен, барлық аттылардан бұрын кеп шықты. Астында шұбалаң құйрық торы аты бар. Дом боп жарап алған есiк пен төрдей ұзын торы ат көлденең тұр. Қос құлағын қамыстай шаншылтып, арттағы нөпiрге «бассаңдарш ы!» дегендей қарайды. Құнанбай да көш-көштiң алдынан кес-кестеп, бiрдеме айтатындай боп тұр.
Әлi күн шыққан жоқ, елең-алаң едi. Жиырма ауыл жүктерiн артып жатқанда жым-жырт, үнсiз қимылдаса, ендi түйелерiн тұрғызып, жөнелiп бергенде жамыраған қозыдай неше алуан үнге басты. Бiресе, жүк батқан түйе бақырады. Енесiнен адасқан бота боздайды. Әр ауылдың өш иттерi бiр-бiрiне арсылдасады. Айғай салып шапқылаған аттылар, жүкшi жiгiттер көрiнедi. Бала жылайды, шешелер ұрсады. Қиқулап айғай салып, мал қайырған малшылар, жас-кәрiлер үндерi әлсiн-әлi келедi.
Көштер қауырт қозғалған уақытта Құнанбай Қамысбай мен Құдайбердiге:
– Бар, екеуiң тез барып осы барлық көштердiң басты-басты кiсiлерiн – үлкендерiн, осында жиып келiңдер! – дедi.
Құдайбердi мен Қамысбай бұл бұйрықты ести сала тебiне жөнелiстi. Ұзын бойлы, қыпша бел жас жiгiт Құдайбердi мен кең жауырын Қамысбай ойға түсе бере, көштiң алдын көлденеңдеп, жарысып барады. Екеуi лезде барып, көш-көштiң алдындағы еркектер тобына бiр сәт бөгелдi де, әрi қарай жосыта бердi. Бұлар араласқан топтан бiр-екi кiсi дереу сытылып шығып жалғыз төбеге қарай желе текiректейдi. Құнанбайдың күтiп тұрғанын көрiп, өбектеп қамшыланып, асыға жүрiседi.
Құдайбердi арғы шеткi көшке жеткенше, Құнанбай қасына жиырма-отыз аттылар жиылып қалды. Қоңыр күздiң бүгiнгi күнi желсiз, тынық. Аспан да ашық. Соңғы аттылар Құнанбай қасына жеткенде, балқыған темiрдей боп ұшқын атып жарқыраған үлкен күн, алыстағы Арқат тауының ирек-ирек жотасына мiне бастады.
Көштiң алдына көлденең түсiп, қатпар-қатпар болып Шыңғыс жатыр. Ұзаққа, ұшан теңiзге созылып жатқан қалың таудың биiк жоталарын күн сәулесi бiр сәтте алтынға малғандай қып рең бердi. Таулар түңлiктерiн жаңа сыпырды.Аспанда бозторғай, қараторғайлар самғап шырылдайды. Көш жолынан қашып ұшқан болу керек, қаулап кеттi. Көш үстiндегi аспанды мың бұралған үнмен кернедi.
Биiкте, көз ұшында, шалқар көш боп қиқулап, «қош, қош» айтқандай боп қалықтап, бiр топ тырна кеттi.
Құдайбердi мен Қамысбай астарындағы екi бозды танауратып терлетiп, ең соңғы үш үлкен кiсiнi ертiп келгенде, жаңғыз төбеде, Құнанбай қасында елу шамалы аттылар бар едi. Соңғы келген үшеудiң ортадағысы Құнанбайдың тағы бiр тоқал шешесiнен туған Жақып. Құнанбай мұның сәлемiн алды да, тебiнiп қап, «Жүр!» дедi.
Барлық жиын жаңғыз төбенi дүрс-дүрс басып, Шыңғысқа қарай тартты. Көштер қиыс өтiп кетiп едi. Бiрақ, бұл топ әлi асыққан жоқ. Аттылардың қалың ортасын ала Құнанбай келедi.
Екi жағында он шамалы үлкен туысқандар. Әкесiмен туысқан Үркер, Мырзатай, Жортар сияқты ағалары. Тоқал шешелерiнен туған Жақып, Майбасар сияқты тұрғыластары және әлденеше iнiлер, немерелес туысқандар бар.
Құнанбай – өз басы бiр шешеден жалғыз, бәйбiшенiң жалғызы. Қара шаңырақ иесi. Қалың дәулет пен әмiр, билiк иесi. Жасқа да көп туысынан өзi үлкен. Сол себептi, үлкен әкесi Ырғызбайдан тараған осы мына жиырма ауылдың мынандай топтарының iшiнен бiрде-бiр жан әлi күнге Құнанбайдың алдынан көлденең шығып көрген емес. Тiптi, өкпе-назы болса да, ашып-жарып айта алмайтын. Ал, бiрақ Құнанбай сойыл соғарды, қол қимылды, тiзе мен ызғарды керек қылған жер болса, бұл қауымның iркiлетiн бiрi жоқ. Шоқтай жиын – мықты топ. Жер алуда, ел алуда, оңайдан мал табуда бұлар Құнанбайдың қабағын қалт еткiзбей түсiнедi. Неше қабат, бәйбiше-тоқал боп жатқанмен, Құнанбай бұлардың араларындағы араздық болса, лезде жойып отырады. Араздық ұстағанын әлденеше рет пайдадан, олжадан қалдырып, жазалап отырып, өз ырқына көндiредi.
Өзара бiрлiгi – үнемi табыс екенiн жете танытқан. Соны ұққалы осы Ырғызбай шетiнен бай боп алды.
Соңғы уақытта, тiптi, iшiнен атысып жүретiн күндес қатындар да араздығын сыртқа шығара алмайтын боп алған. Олардың кәрiсiн де, жасын да, қайнысы не байы, не баласы от басынан әрi шығармай тұншықтырып, басып отырады. Болмағанын, не байына, не бiр тентек қайнысына сабатып алып, өзгелерi «шоқ-шоқ» деп те тұрысады.
Осымен бар ынтымағын Құнанбайға бағындырған жиырма ауыл дәл бiр ұялас бөрiдей едi. Қалың Тобықты iшiнде ең қолшыл, ең мықты болатын себептерi де осы. Кiшкене шеңберi берiк болған соң, содан арғы маңайдағы аталастан – Топай, Торғай, Көтiбақты да бұлар өз ынтымағымен тартып, басып алып жүредi. Әнет, Жуантаяқ, Сақ-тоғалақ, Көкше сияқты саны көп, сыбағасы жоқ руларды да өздерiнiң айналасына қоршау қып, шырғалап, шырмап ұстайды. Ондайлармен Ырғызбай iшi бiрен-сарандап құда, жегжат боп алып та, «ұзын арқау, кең тұсау» жасайды. Кейде әдейi өздерi түртiп, бiр бәлеге ұрындырып, одан тағы өздерi құтқарып алған боп та баурына тартады.
Аз ауыл Ырғызбайды, кем қойса, басқа жиырма атаның iшiнде, айқыш-ұйқыш, iлiк-шатыс, қарға тамырлы тұзақ шырмауығы жатады. Осындай шытырманның iшiнен жапа-жалғыз Құнанбайды Құнанбай ететiн күй туған. Ырғызбайдың мына тобы Құнанбайды қоршап келе жатқанымен:
«Қайда көшiп барамыз? Неге көштiк?» деген сөздi сұраған емес-тi. Дағды бойынша, «жаманға, залалға бастап бара жатқан жоқ! Күн iлгерi көремiз» дескен.
Алды аяңдап, арты желiп отыратын ұзын торы ат, өзге жиынның барлығын ерiксiз бүлкектетiп, желдiрiп келедi. Сонда да, тап ортадағы торы аттың бас мойны өзге қатардан үздiк шығып отырады. Жүрiп келе жатқан топ намаздағы имамдай қып, аяңшыл торыны, зор денелi Құнанбайды алға салып келедi. Бiрен-саран жастардың аттарының басы оқыс iлгерiлеп кетсе, қасындағы үлкендерi зекiп, күбiр етiп: «тарт, шегiн»! Деп, тойтарып тастайды. Құнанбай жалғыз көзiмен оңды-солын шолып алған. Жиында Ырғызбайдан өзге жан жоқ екен. Әрқайсысының аулында көршi-қолаң, жалшы-жақпай «бұратана – кiрме» деген көп болса да, бұл араға келтiрмептi. Олар сойыл соғар. Бiрақ келеге әсте кiрген емес. Құнанбай жiтi жүрiп отырып, тобын бастап, көштiң алдына түстi.
Содан жиырма ауылдың жиырма басы адамына қазiр Шыңғыс iшiндегi қай сай, қай қыстауға барып жетiп, шаңырақ көтеретiнiн айтып келе жатты. Сөзi ақылдасу емес – байлау. Атағаны – кесiп, пiшiп қойған әмiр менен бұйрық.
Алты күннен соң осы Құнанбай ауылдары көшкен жолмен тағы бiр мол көштер келе жатты. Бұл Бөкеншi мен Борсақтың көшi. Бұлар да Қызылшоқыдан өтiн Шыңғысқа кiргелi келедi. Малды көштер емес. Бiрақ көшкен елiнiң саны көп. Жинақы боп, топталып көшпей, бытырып, ен жайылып, бет-бетiмен келедi. Көш бойында ат мiнген кiсi аз. Әр көште бiрен-саран еркектер мен көш бастаған қартаң әйелдер ғана ат үстiне. Олардан басқа бала-шаға, кемпiр-шал және жас қатынның көбi жүк артқан түйелерге мiнiптi. Жылқысын отарға жiберiп, қысқа арналған мiнгiштi шақтап алған елдерге ұқсайды.
Бiрен-саран тайлаққа мiнген, өгiз мiнген еркектер де бар. Барлық қалың елдiң iшiнде екi-үш ауылдың көшi ала бөтендеу. Ол Шөкеншi руынан Сүйiндiк, Бүгiрдiң көштерi. Борсақ руынан Жексен көшi.
Осы көштердiң алдына Сүйiндiк, Қүгiр, Жексен және басқа да кәрi, жастан жиырма шақты кiсi оқшауырақ келедi. Бұл жиында әзiл-күлкi де, әңгiме де жоқ. Өңшең тон, шекпен киген сұрғылт топтың пiшiнi де, қазiргi күздiң сұрғылт, жабырқау аспаны сияқты күңгiрт, салбыраңқы. Әсiресе, Сүйiндiк пен Мүгiр, Жексен күптi сияқты. Көп жұрт соның аузына қарағанмен, Сүйiндiк ақырын ғана:
– Бара көрейiк. Жүзбе-жүз көрiсейiк. Жауабын өз аузынан естейiк!– дедi.
– Не де болса, бара көрейiк те!
– Не жөн, не жолға сыйғызады екен? Өзiнен естиiк!– деп Сүгiр мен Жексен де соны құптады. Бұл жиындағы жастар мен қартаң шаруалар түйiлiп алған, қатты ашулы едi.
Құнанбай күзеуден ерте қайтып кеткен соң, өзге елдiң бәрi де дағдыдан тыс, күземдi ерте алып көшiп едi. Жаз бойы Бөкеншi мен Борсаққа Құнанбайдың қабағы келiспеген. Қырына ала берген. Болатын.
Сүйiндiк осыдан секем алып, әнеу күнi Бөжеймен ақылдаса барса да, жауапқа жари алмай қайтты.
Содан, күзеуде кейiндеп қалса да, ерте кеткен Ырғызбай жайын сұрастырып отырып едi.
Қазiрде Ырғызбайдың аталастары Топай, Торғай, Көтiбақ та осы Бөкеншiнiң артынан iлесе көшiп келедi.
Көштер Шыңғысқа кiре бере, сайды өрлеп, өздi-өзiнiң жылдағы қыстау-қыстауына қарай тартты. Бөкеншi, Борсақтың Шыңғыс iшiнде қыстау еткен жерлерiнiң енi оншалық мол болмайтын. Сол жердiң орта тұсы Жексен қыстауы – Қарашоқы. Көктемде Қодарды асып өлтiрген жер осы.
Бiрнеше көштердi сай-саймен өз жолдарымен жiберсе де, Сүйiндiк, Жексендер бастаған еркектер тобы жұбын жазған жоқ. Бiрталай қалың көштердi арттарына салып ап, тура Қарашоқының тоғайлы өзенiне кiрiп, соны өрлеп келедi. Қодар құлаған құз жартас та көрiндi. Соның етегiндегi кең шалғын тегiс орылып, мая-мая боп үйiлiп қапты. Жексен қорасының үстiне қаптаған сиыр, түйе, жартастан жоғарылай қонған көп үйлi ақ ауыл. Түтiнi будақтап, қой-қозысы шұбартып, бықып жатыр. Бұл ара ендi Жексен қыстауы емес. Осы мына отырған ауылдың мекенi болғанға ұқсайды.
Жартастан берi, Сүйiндiктердiң қарсы алдында, қалың жылқы ендеп, жайылып келедi. Екi шетi сайдың екi жақ иығындағы сар тұмсықтарға шашырай шығыпты. Iшiнде шұбары мен құласы көп, Құнанбай жылқысы.
– Құдай ұрды десеңшi! Қарағым Сүйiндiк-ай, ендi қайттiм?– деп, Жексен көзiне жас алды.
– Жайлауыңды жау алды, қыстауыңды өрт алды, – деген сұмдық осы да!– деп, құр күрсiнгеннен басқа Сүйiндiк түк айта алмады. Жат сыбысты естiгенмен, дәл мұндай болар деген ой бұл топтағы кәрi-жастың ешқайсысында да жоқ едi. Бұлардың iшiнде, әсiресе, күйгенi Жетпiс болатын.
– Бiр Жексен емес, бар Бөкеншi, бар Борсақтың жерiн бiр-ақ басып алған ғой. Бұл қорлыққа шыдағанша өлген артық!– дегенде, Бөкеншi, Борсақтың тағы бiрнеше жас жiгiттерi аттарын тебiнiп, iлгерi шыға берiстi.
– Жер ашуы – жан ашуы!
– Бұдан арғы амандық садағам!
– Бөкеншi, Борсақ құмадан туып па.?
– Қашанғы шыдаймыз?
– Қорқа, қорқа тапқаның осы ғой!
– Бұға, бұға болдыңдар ғой осы!
– Етек басты қып. Өлтiрдiңдер ғой осы, сендер-ақ!– деп бәрi де Сүйiндiк, Сүгiрге қадалды.
Сүйiндiк бұл сөздердi өз басына тиген қамшыдай сезiп, қатты ширықты. Ерiк берсе осы топ мыа бейбiт жылқыға тиiп кетуден де тайынатын емес. Бiрақ жаңағы сөйлегеннiң бәрiн байқап қараса, шетiнен аталы ауылдың адамдары емес. Бұлар жоқ-жiтiк шаруа көрiнедi. Атақсыз көпшiлiк. Бұлар бiр қимылды iстеуiн iстеп тастайды. Бiрақ салмағы кiмге түспек?
Бәрiн бастап кеп, жылқыға тиген, ауылға шапқан Сүйiндiк болады ертең. Осыны ойлағанда Сүйiндiк сескенiп, шошып кеттi. Малмен де, баспен де жауап беретiн осы Сүгiр, Жексен үшеуi болмақ. Ол атының басын iркiп тұра қап, қатты зіл тастап:
– Әй, жігіттер, тоқта былай! – деді. Жұрттың бәрі іркіліп, соның аузына қарады.
– Сөздерiңнiң түрi мынау болса, бәлеңдi аулақ тарт! Мен бұл тобыңда жоқпын! Бар әне, бара бер! Құнанбай сенiң шошайған жиырма сойылыңнан қорқар деп пе ең? Қорықса бүйтер ме едi? Сен жиырма болсаң, ол жүз, сен жүз болсаң, ол мың болады, әне!-деп, ауылға қарай иек қақты. Жұрт жаңа байқады. Ауыл мен жартас жақтан және екi жағадағы жота-жотадан мына қалың жылқыға қарай жай бастырып келе жатқан көп аттылар бар екен. Бәрiнiң де сойылы бар. Бiреулерi көлденең ұстап, кейбiреулерi тақымына қыстырып, немесе бiлектерiне iлiп, сүйретiп алыпты. Кем қойса, жүз қаралы сойыл соғар. Бәрi де аз уақытта жылқының iшiне кiрiп, ендi бастары қосылып, Сүйiндiктерге таман жылжып келедi.
Сүйiндiк сөзiнен соң ұйлығып қалған Бөкеншi, Борсақтар үндемедi. Бәрi де аттарын баяу бастырып, ана жиынға қарсы жүрдi.
Ендiгi басу айтқан Сүгiр едi. Бөкеншi iшiнде, көп көк ала жылқысы бар, ең үлкен бай осы болатын. Сөзiн ақырын бастап:
– Ағайын бар, ел бар. Бiзге де есе тиер! Айтармыз, жұрт келесiне салармыз. Тек қызу үстiнде бәле бастай көрмеңдер!– деп, жалына сөйледi.
– Осыдан бәле басы болғаның, сол бәленiң тауқыметiн тура өз мойныңмен көтересiң! Қашан айтып ең деме!– деп, Сүйiндiк бар сөздi бiр-ақ тұжырды.
Жылқы iшiнен бұларға қарсы қозғалған қалың топтың тап ортасында Құнанбай бар екен. Ұзын торы ат басын шұлғи тастап, кекiлiн желпiп сермеп, жай басып келедi. Сүйiндiктерге қарсы Құнанбай бар тобымен келген жоқ. Жылқыдан берi қарай бiраз шыққан соң өз қасындағы көп аттыны кейiн қайтарып жiбердi.
Қасында он шақты ғана үлкен кiсiлер қалған едi. Сүйiндiктерге осы тобымен кеп кездестi. Пiшiнi суық, ызғарлы екен. Жуандық ызғары "қайте қоясынның" ажары. Жота жүнiн үрпитiп, үдiрейiп тұр. Iрге бермек емес. Атқа мiнер атаулының, әсiресе, Құнанбайдың сырт айдыны осылай келетiн. Соның домбытпа екенiн бiлсе де, Сүйiндiктер әрқашан мұндай түстен ығыса жүретiн. Бөкеншi тобы бұрын сәлем бердi. Құнанбай ернiн қыбыр еткiзiп қана, үнсiз сәлем алды. Бiраз үндеспей тұрып барып Сүйiндiк:
– Мырза, мына аттылар не?– дедi. Құнанбайды бар Тобықтының атқа мiнерi "мырза" деп атайды.
– Жай, мына жылқыға, отарға шығар алдында, таңба бастырайын деп ем. Соған жиылған ел, – дедi Құнанбай.
Бұл сөз одан әрi өрбiген жоқ. Жексен бұрылып артына қарап едi. Көштiң алды бөктер адырдан берi шығып қалған екен.
– Жә мырза, мынау келе жатқан бiздiң көшiмiз едi. Қыстауымызға келе жатыр ек. Мұнда болса, бүйтiп қапты. Бұл қалай болды?– дедi.
– Е, саған көшiп кел деген кiм бар? Омыраулап, баса-көктеп көшпей-ақ, хабарласып, тiлдесiп алсаң нетушi едi? Көшiң кейiн қайтады!
– Әкiм елге ие, ел жерге ие емес пе едi?
– Әкiм аспанда тұрмақ па екен? Исi Шыңғыстан Ырғызбайға қыстау тимесiн деген кiмнiң бұйрығы. Бiр Шыңғыс демесең, осы өңiрде қыстаулық жерiң аз да емес, олқы де емес едi ғой, мырза!– деп Сүйiндiк ендi араласып едi. Құнанбай iле сөйледi.
– Ей, Кiшекең, Бөбең, – деп бастады. Жiгiтек пен Бөкеншiнi сыпайы айтқанда осылайша – "Кiшекең, Бөбең" десетiн. Құнанбай қазiр солардың бар руын бiр араға жиып ап, соның бар қауымымен бетпе-бет кiнәласып, жүгiнiсiп тұрған кiсi тәрiздi. Аға болдың, бұрын жеттiң. Көлденең созылған Шыңғысқа көлбей орнадың. Ырғызбай аз едi. Сенен кiшi едi. Ен Шыңғыстан бiрде-бiр құйқалы қыстау. Бермепсiң. "Өзге қыстау" дейсiң. Шыңғыс тұрғанда өзге жер қыстау ма? Мен болсам, ендi қашанғы көне берейiн. Қашанғы құр қалайын. Ырғызбайға да Шыңғыстай арқа тiрек пана керек. Ырғызбай да етек алған ел болды. Жатың емес, туысқаның. Есе бермей, құмадан туып па?– дедi. Дауын да, байлауын да өзi айтты.
– Сонда Бөкеншiден қанша қыстау алмаққа ұйғардың, мырза?– деп Сүйiндiк ендi бұл салықтың көлемiн байқайын дедi.
– Бөкеншi Шыңғыстың бұл тұсындағы бар қыстауды бередi.
– Е, бiз қайда кетемiз, – деп Жетпiс күйiп кеттi.
– Шығара қуылған Бөкеншi болғаны ма?
– Ауып кетсiн деген сөз ғой бұл?!
– Жан ашырдың жоқ болғаны ғой!– деп, бағанағы көпшiлiк тағы қозданайын деп едi, Құнанбай Сүйiндiкке қадалып тұрып, қамшысын жаңағы сөйлегендер жаққа нұсқап:
– Тоқтат, аналарыңды!– деп, ақырып қалды. Сүйiндiк өз басын аршып, Құнанбай жағына тайсалақтап, жiгiттерiне:
– Әй, өрекпiме демеп пе ем, көп шуылдақ? Қысқарт ендi!– дедi.
Жұрт ерiксiз басылып қалды.
– Бөкеншi, Борсақ! Қыстауыңды алғанмен далаға қаңғытады деп пе ең? Алсам, текке алмаймын, берiп алам. Осы Шыңғыстың өз бойынан қыстау берiп алам. Ана Жiгiтек пен Көкшенiң арасынан барып орнайсын. Төрi - Талшоқы, ылдиы - Қарауыл, Балпаң. Бар да сонда орнай бер. Мына көштерiңдi қайырып, солай беттеңдер, байлауым сол!- дедi.
Осы кезде күнбатыс жақтан және күншығыс жақтан да бiрнеше аттылар кеп, Сүйiндiк тобына қосылып едi. Батыс жақтан келген екi аттының бiреуi Сүйiндiктiң үлкен баласы Асылбек болатын.
– Бiздiң қыстауға Жақып, Жортар қоныпты. Ендi қайттiк?!- дедi.
Шығыс-жақтан келген Сүгiрдiң көршiсi Қабас едi.
– Бiздiң қыстауларға Ырсай, Мырзатай, Үркер орнапты. Көштi қайттiм? Жүк түсiре алмай дағдарып тұрмыз, – дедi. Осындай қыстаудан, ата қоныстан айрылған ауылдардың жас, кәрi азаматы ендi жан-жақтан, төрттен-бестен келiп жатыр. Бәрiнiң түстерi сұрланған. Түтiгiп, ыза кернеп., булығып келген кiсiлер.
Арттағы көштегi еркек-әйелдердiң – бәрiнiң де наразылығын, қарғысын, ашу-намысын ала келген сияқты.
Бөкеншi, Борсақ тобы көбейе бердi. Бiрақ Құнанбай қайысар емес. Сүйiндiк өз елiнiң күйзелгенiн танып тұр. Өзiнiң де қор болып, аяқ асты болғанын. Әбден түсiндi.
– Қайтейiн, мен қайтейiн? Жаттан көрсек бiр сәрi едi, – дегенде, Жетпiс:
– Әдiлет деген құрығаны ғой!– деп қалды.
– Жанашырдың бiткенi ғой!
– Бүйткенше, қаңғытып қусашы, бұл қор болған Бөкеншi, Борсақты!– деп, көпшiлiк тағы ашу жия бастап едi. Дәл осы уақытта Құнанбай қасына екi топ аттылар келдi. Алдыңғы тобы он шақты кiсi. Мұны бастаған Байсал екен. Қасында Көтiбақ iшiндегi ең iрiктi айтқамiнерлер. Бұлар бастығы Бйсал боп кеп Құнанбаймен ашық, жарқын сәлемдесiп:
– Қоныс қайырлы болсын., мырза!
– Қайыры ұзақ болсын. !
– Мекенiң қайырлы болсын!– десiп, жабырлап құтықтап жатыр.
Осы топтың артынан iле, тағы бiр топ келдi. Бес-алты кiсi едi. Мұны бастаған шал – Құлыншақ. Торғай руының ең жуаны. Құлыншақтың қасында бес азамат баласы бар екен. Белгiлi "бесқасқа" деп атанған өңшең жауынгер, найзагер, батыр ұлдары.
Құлыншақ та Құнанбайға тақап кеп:
– Қарағым Құнанжан, амансын ба? Қонысың қайырлы болсын!– дедi.
Бөкеншi, Борсақ ендi таныды. Ырғызбай жалғыз Ырғызбай боп, мына зорлықты iстеп отырған жоқ. Көтiбақ, Торғай, Топай руларының да бар жуан, содырлары Құнанбай iсiн құптаған тәрiздi.
Сүйiндiктiң дәме қылары Көтiбақ едi. Тым құрмаса, "бiр тоға, берiк Байсал Құнанбай iсiнен сыртқары болар" деп ойлаушы едi.
Астыртын не сөз болған? Не сыр бар? Мәлiм емес. Қалай да мына ажарына қарағанда, Құнанбай исi Олжайдың бар жуандарын түгел соңынан ертiп алған көрiнедi.
Амандаса келген, қайырлы босын айта келген Байсал, Құлыншақ дәл бүгiнгi күн, құр амандасу емес, Бөкеншi, Борсаққа қыр көрсете. Келiп тұр. Құнанбай соны әдейi iстетiп отыр.
Мұны жалғыз Сүйiндiк емес, Жексен де сездi.
– Апыр-ай, ата қонысым едi. Одан қала берсе, осы жиын, осы бәрiңнiң көз алдыңда, кешегi көктемде ғана, осы мынау тастың бауырында Борсақтың бiр баласының қаны тамып едi ғой. Ер азаматымның қаны тамған жер едi ғой!– дедi. Бұл сөз – дәл бұл жиынның күтпеген сөзi. Сүйiндiк өз iшiнен: "алдырған албырт деп оның несiн айтты екен "?– деп, жақтырмады.
Құнанбайға бұл сөз тiптi тосын болатын. Оны дау үстiнде дәлел, далбай қылатын кiсi болар демеген. Сондықтан жауабын ойламай айтты. Жексен айтқан сөздi, Бөкеншi, Борсаққа тағы осы жердi алуына бiр ұпай қып пайдаланбақ болды:
– Не деп тұрсын? Алжығанбысың? "Ерiм" дейсiң! Ерiң сол болса, сенiң елдiгiңде не қасиет қалды? Ол ер емес, Борсақ әруағынан садаға! Ол – сұмырай едi. Мен сол сұмырайды құртып, соның iз-тозы бiтсiн деп, бұл жердi бұл өңiрдi әдейi басқаның мекенi етiп тұрмын. Сандалған несi?– дедi.
Бөкеншi, Борсақтың қалың жиынына мына сөз таспен ұрғандай тидi. Бәрiне де бiр сәтте Қодар өлiмiнiң сыры, Бөкеншi жерiнiң алыну сылтауы бiр-ақ шешiлгендей болды.
Бұған келгенде Сүйiндiктiң де шыдамы таусылып едi.
– Ойпыр-ай, не дейсiң? Әттең, аузыңнан айналайын Бөжей-ай, Қодар өлгенде: "бұл шылбыр Қодардың мойына ғана түскен жоқ. Бұйырса, Бөкеншi, Борсақ, сенiң мойныңа да түскен шылбыр болар" деп едiң. Арманда кетiпсiң ғой, есiл ерiм, Қодар-ай, – деп үнi өшiп, атының жалын құшып, бүгiлiп тұрып қалды.
– Уа, қара бет басым! Қара басқан қу басым! Мен қуарған не еткен ит едiм? Ойбай бауырым! Бауырым, Қодар – деп Жексен өкiрiп жылап, атын борбайлап, Қодар қыстауына қарай шаба жөнелдi. Сол-ақ екен, бар Бөкеншi, Борсақ тегiс:"ойбай бауырымдап " Жексеннiң артынан шаба-шаба жөнелiстi. Сүйiндiк те солармен кеттi. Байсал мен Құнанбай бұл арада ендi тұра алмай, үндемей томсарған күйлерiнде сырт айналып кетiп едi. Құнанбай өз iшiнен:"жаңағы сөздi оғат айттым-ау, қап!– дедi. Бiрақ, Байсалға да сыр берген жоқ. Қайта, Бөкеншiнiң мына мiнезiне сылтау iздеп, өзiнше соны таптым дедi.
– Құтыртқанның кiм екенiн көрдiң ғой! Шымбайына батқан соң, шыңырауда жатқан сырын айтқанын көрмеймiсiң? Қолтығына дым бүрiккен. Бөжей. Анық Бөжей. Тобықты iшiнде менi тосқан қанды қақпан сол болмақ қой. "Береке-береке" дейсiн. Кiнә кiмде? Көрдiң бе!– деп, Байсалға қадала қарап алды да:
– Бiрақ, құдай ақта, көрiп-ақ алармын!– дедi. Аздан соң Байсалға құпиялау қып:
– Сен Сүйiндiк пен Сүгiр, Жексен үшеуiне айт, көптi қоздырмасын! Бассын! Шыңғыстың қай тұсына орнықтырсам да, ол үшеуiнiң сыбағасы олқы емес. Өкiнбесiн! Өкiндiрмеймiн! Осы сертiме сенсiн!- дедi.
Олжайдың алғашқы орнында қалған жиынының ортасында тұрған Майбасар болатын. Ол тұмсық асып шапқылап жылап бара жатқан Бөкеншiлерге қарап:
– Уай, жарандар! Бұл түстен кейiн маңырайтын ақсақ қой дейсiңдер. Тiптi ол емес. Мына Бөкеншi екен ғой түстен кейiн маңырайтын. Көктемде өлген Қодарға күземде кеп сүйекшi болған кiмдi көрдiң? Мұны көрген кiм бар десеңшi, – деп, қарқ-қарқ күлдi.
Көктемде Қодардың сүйегiне жан жоламай кеткенде, Жәмпейiс пен Әйтiмбет қойшы ғана кеп жоқшы боп едi. Жексен ол күнi өз аулының қатын-баласын:"неге жылайсың, көзiң ақсын"! Деп шетiнен бықпырт тигендей. Сабап, Қодар өлiгiне жолатпай қойған. Жәмпейiс пен Әйтiмбетке, солардың өзiндей қойшылар, жаны ашыған кедейлер ғана болысқан. Соның барлығы екi өлiктi Құтжан бейiтiнiң басына апарып, зар қағып. Жылап, жоқтап жүрiп, таза аруалап қойып едi.
Қазiрде Құтжан бейiтiнiң екi жағындағы жаңа қабырлар Қодар мен Қамқанiкi болатын.
Бөкеншiнiң барлық азаматы шапқылап ат қойып кеп, осы бейiттiң үстiне шұрқырап, жылап түсiп жатты. Сүйiндiктер тобы келместен бұрын бейiттердiң басында 3-4 қана адам отыр едi. Ол - Жәмпейiс, Әйтiмбет және бiр-екi басқа қойшы болатын.
Жаз бойы келе алмай, бүгiн көшпен жетiп, ең алғаш еске алып, құран оқып отырған солар едi.
Кейiн осылардың үстiне шулап келген нөпiрдi көргенде, мына кәрiлер таң болды. Жылағанның iшiнде Сүйiндiк бар. Ол бiр жұмбақ.
Әсiресе, бұларды қайран еткен Жексен мен Жетпiс. Екеуi де үш қабiрдi кезек-кезек құшақтап:
– Кеше гөр, арысым, кеше гөр!
– Ағакем, кеше гөр!– десiп кеп зар-зар етедi. Көздерiнен шын өкiнiш жастары ағыл-тегiл шығады.
Бiрақ Жәмпейiстiң жүрегi жылыған жоқ. Ол Қодар мен Қамқаның қайғысынан осы жазда бiржолата белi бүгiлiп, қатты солып кетiп едi.
Қамқаның бейiтiн құшақтағалы еңiреп келе жатқан Жексендi кеудеден қойып қап:
– Өй көзiң ақсын, көзiң аққыр өңшең!– дедi.
Аз уақытта үш қабiрдiң басына еркектер ғана емес, барлық көштердiң әйелдерi де, жас-кәрiсi де үйiлген едi.
Қалың ел болып, зар еңiреп, улап-шулады.
3
Бөкеншi, Борсақ Шыңғыстан қайта серпiлiп көшкенмен, Құнанбай атаған жаңа қыстауларға бармады. Қызылшоқы, Қыдыр, Көлқайнарға жаппа тiгiп қонды да, көшпей отырып алды.
Бұл кезде өзге елдiң бәрi де қыстау-қыстауларына жетiп, жайласқан болатын. Қора басына пiшендерiн тасу, тоңын аудару, қыс жағатын қиларын қалап алу, мал қораның жыртық-тесiгiн бүтiндеу, үй сылау, пеш түзету сияқты iстерi қыстық мекенi бар елдердiң бәрiнiң де тегiс жұмылған науқаны.
Осындай iстерден сырт қалған және қайда барары мәлiм емес Бөкеншi, Борсақ аз күннiң iшiнде ауған босқан ел тәрiздендi.
Құнанбай жорға Жұмабайды Сүйiндiк пен Сүгiрлерге жiберiп: "ана Қарауыл, Балпаң, Талшоқы бойынан таңдаған қоныстарын алсын! Және жайлауына көлденең Шалқарды тұтас алсын! Бiрақ көпке мұрындық болмай., тез барып орнықсын"! деген. Шыңғыстан бiр-бiр қыстау алса, Қарауыл, г- балпаң тисе және, әсiресе, жайлаудағы екi өзен жеке меншiктерiне тисе, тiптi өкiнiш жоқ.
Осымен Сүйiндiк, Сүгiрлер өз есептерi ұтылмайтынын бiлген соң, көш-қонын ойлап, қыбырлай бастап едi. Бүгiн өзге Бөкеншiге айтпастан Сүйiндiк, Сүгiр, Жексендер таң атысымен түйелерiн ұстатып, арқан-жiбiн қамдап, жаппаларын да жыға бастады. Бұлар осылайша iрiткiмен екшелгенде, өзге Бөкеншi, Борсақтан жиырма-отыз кiсi атқа мiндi. Ендiгi жиын - шаруа жиыны. Араларында зор денелi, орта жасты Дәркембай бар.
Ол Қызылшоқының шеткi қонысында отырған Жексен аулына келдi де, Жексен мен Жетпiстi шақырып:
– Елдi тастап, бас сауғалап, қайда барасын түге? Тапжылма! Көшпе! Не көрсең, бiрге көресiн! Жықпа жаппаңды!- дедi.
Жексен қарсыласа алмады. Жалғыз-ақ қиялап
– Жандарым-ау, не бiлгендерiң бар?– дей берiп едi.
Онан да қазiр екеуiң де атыңа мiн! Ер бiзге! Анау Сүйiндiк, Сүгiрге барып сөз байлаймыз.!– дедi.
Жексен мен Жетпiс ерiксiз ердi.
Осы топ Сүйiндiк пен Сүгiрге де көп сөйлеген жоқ. Бұйрықтарын шолақ айтып, көштерiн тоқтатып тастады. Сүйiндiк бұлардың айтқанына амалсыздан бағынды да:
– Ал, бiрақ тапқан ақылдарыңды айтшы! Қылышын сүйретiп қыс келедi. Кемпiр-шалды күркiлдетiп, баланың жағынан боздағын шығарып., қашанғы отырамыз? Қайда барамыз?- дедi.
Дәркембайдың жауабы әзiр болатын:
– Сүйiндiк, Жексен, Сүгiр - үшеуiң де алдымызға түс! Аттарыңа мiн! Жүр әне Бөжейге! Елден жырыла қашып оңбайсын түге! Бөжейге барамыз. Ағайынға салмақ саламыз. Тiптi жан ашыр жоқ болатын болса, арғысын содан әрi көрермiз!– дедi.
Сүйiндiк пен Сүгiрдi, Жексендi қосып алған осы топ дәл осы күн түсте Шыңғыстағы Бөжей аулына келдi. Оның қыстауы Тоқпамбет дейтiн қалың шалғынды, мол тоғайлы, ең бiр құйқалы қыстау едi. Бөжей өз атасы Кеңгiрбайдан ата қоныс есебiнде мұра қып қалған жер осы.
Бөкеншi тобы келген соң, Бөжей лезде кiсi жiберiп, жақын жердегi Байдалы мен Түсiптi шақырып алды. Не де болса Жiгiтектiң ақылы бiр жерден шықсын дегенi.
Бұ топта Сүйiндiк шешiлiп сөйлеген жоқ. Кiбiртiктеп, қылғынып сөйлегендей болды.
– Ағайының келiп отыр. Ақылыңа қоңсы қона. Келiп отыр. Не дейсiң? Нұсқайтұғын бетiңдi айт!– дедi.
Бөжей мұның iшкi сырын бiлмеп едi. "Дағдылы қорқақтығы, Құнанбайға" қарсы шаба алмайтын ежелгi маймақтығы." деп, мырс етiп, мұрт астынан күлiп қойды. Бiрақ Сүйiндiк сондай солғын болғанмен, өзге көпшiлiк олай емес. Оның ажарын сүймей, мойнын сырт қайырып, сұрланып отырған Дәркембай Бөжейдiң күлкiсiн сезiп қап:
– Бөжеке, кiбiртiктей-кiбiртiктей болдық қой. Тура баспас тобан аяқ болған соң иыққа ит те, құс та шығад та! Тек қана "шөк-шөк" дей бермей, осы бiздi де ел қылатын, ер қылатын ақыл айтшы!- дедi.
Байдалы осындай ер мiнездi жақтайтын. Тура айтқанды сүйетiн, өзi де қайратқа, қимылға бой ұрғыш адам. Жiгiтектiң қол күшi, көбiнесе, осы Байдалы басынан айқын көрiнетiн.
– Өй, Сүйiндiк, сен ақылды мына Дәркембайдан сұрасаң еттi. Еркектiң сөзi мына кедейде жатыр ғой, мынау ер кедейде!– деп кеудесiн көтерiп Дәркембайға сүйсiне қарады.
Бөжей бұл тартысты әуелi қолмен емес, жолмен бастап көргендi мақұл деп бiлген. Қолдан келсе, бұл жолы Құнанбайды келеге салып әшкерелеп, көп алдында тентек қып алмақ. Мына келген Бөкеншiге, ертең болатын бәленiң артын да ашып айтып, танытып қоймақ. Әуелi осыдан бастау лайық.
– Бөбең, Борсақ бауырымсың. Саған тигенi - маған тигенi. Сенен шет қалып, амандық, тыныштық iздемеспiн. Бiрақ Құнанбайдың дегенi болса, сенi мен менi де тату қып, туысқан қып қоймақ емес-ау. Талшоқы, Қарауыл, Балпаң деген жерлердi атапты деп есiттiм. Осының түбiн ойламаймысың?– деп, бар жиынға барлай қарап, аз үндемей отырып: – Мұнысы Кiшекең Бөбеңнiң жер жапсары бiр болсын. Екi атаның ұрпағы жерлес болса, татулықтан кетедi. Жақын отырып, бес тал көде мен бiр ұрттам суға да қиталасып таласа берсiн дегенi. Атадан нәсiлге арылмас жiк қалсын дегенi ғой. Бiрақ оның ойлағанының бәрi бiрдей өрге баса бермес. Туысқандығым – туысқандық. Күндердiң күнi боп, Талшоқы мен Қарауылға келер болсаң орның әзiр. Барымды ортаға сап, түс шайыспай-ақ үлесемiн. Ол өзi бiр төбе. Ал, бiрақ одан бұрын айтысып көрейiк. Ара ағайын Кiшекең екен. Бiз кiрiспей кiм кiрiседi?– деп, Түсiпке қарап отырып, – ағайын келiсiне мынауың тентек, мынауың зорлық!– дегендi айтып көрейiк. Қалған iс пен сөздi содан соң шешейiк. Мақұл ма?– дедi. Бөкеншi жиыны да, Байдалы, Түсiп те бұны мақұл дестi.
– Ендеше, Түсiп, сен атқа мiн! Осы сөздi алып, Құнанбайға барып, жауабын бүгiн әкел!– деп, Бөжей сөзiн бiтiрдi.
Түсiптiң баратыны осымен шешiлген соң, Байдалы:
– Тек, жалғыз-ақ, арыла сөйлес. Айтатынның бәрiн айтып кел. Бұға-бұға болғамыз. Ат кекiлiн кессең. Де, қатты айтып, ел өкпесiн түгел жеткiз!– деп, Түсiпке өзi де ашумен сөйлеп, нық қайрат бердi.
Осы сөздi қатты ұстап, Түсiп сол күнi кешке Құнанбайға кеп сөйлестi.
Құнанбай Қарашоқыға үлкен бәйбiшесi Күнкенi қыстатпақ болған. Өзi ол ауылда екен. Түсiп екiндi кезiнде келдi де, Құнанбайды оңаша шығарып, дөң басына отырып, ұзақ сөйледi. Алыстан бастап, "береке-бiрлiк" керегiн айта кеп, ең аяғында:
– Мынау iсiңе Бөбең емес, исi Кiшекең де наразы...– дей берiп едi, Құнанбай бұған жалт қарап қатты зекiп:
– Наразының жоқшысы Кiшекең болмақ па? Ендеше мынау Керей, Уақ, анау Сыбан тегiс наразы. Оңды-солдың бәрi өкпелi. Кiмге өкпелi? Ұрлады, барымталады, ақ малымның есесiн бермейдi деп, дәл Кiшекеңнiң өзiне наразы. Байдалы, Бөжей, мына Түсiп сен... Дәл сендерге наразы. Бөкеншiнi айтқанша өз басыңды ақтап ал! Ұры менен қарыңды тыйып ал!– дедi.
Түсiп бұл араға қатты ашуланып едi, даусы да қатаң шығып кеттi.
– Телi мен тентек қайда болса да бар болатын, Құнанбай! Бөжей мен Түсiп өзi ұры ма едi! Ара ағайынның сөзiн айттың, қарындастың көз жасын айттың деп, тағы жазғырмақпең? Ақ та болсам, жоқ сылтаумен тағы арандатпақпең! Бөжей, Түсiп арам болса айтарсын! Ақ болса, жазықсыз болса, неңдi айтасын?
– Айтқаным айтқан, жазықтысын, арамсын.
– Ендеше мiне, зауал уақты... Сал мойныма арамымды!– деп, Түсiп дiр-дiр етiп, жүгiнiп алды.
– Арамың сол, Бөжей маған қақпан құрғанын қойсын! Бiреудiң сыртын бетке ұстап жүрiп, маған арнап оқ атқанын қойсын! Ендi осыдан қоймайтын болса, ағаш оғын аямасын, тегiс атсын! Бiрақ қашан айттың демесiн! Ендiгi кердi тап өзi көредi. Өз басы көредi! Ал, Керей, Уақтың малын бересiн! Бергiземiн. Ертең үстiңе сияз құрғызамын. Бұл бiр. Екiншi, Бөкеншi сөзiнен аулақ кетсiн. Тартсын аяғын. Тарт аяғыңды! Ара ағайын сен емессiң. Саған сынататын сөзiм емес. Бәле iздемесең, кiрiспе! Кiрiссең, алысқа әдейi кiрiстiң деп бiлемiн. Бар, айт осынымды! Тегiс жеткiз Бөжей мен Байдалыға!- дедi.
Сөз осымен бiттi де, екеуi екi айырылып кеттi.
4
Осының ертеңiнде, түске таман Майбасардың екi атшабары – Қамысбай, Жұмағұл шапқылап кеп, Жiгiтек iшiндегi Үркiмбай аулына түстi.
Қыстауының жанында отырған алты үйдiң барлық итi абалап шығып едi, атшабарлар ақырып, қамшы үйiрiп ұмтылып, бездiрiп жiбердi.
Әрбiр үйдiң есiгiн жамылып, баспағып тұрған балалар да мына тентек қонақтардан қорқып, iнге кiрген тышқандай, есiктерiнiң ар жағына сүңгiп-сүңгiп кеттi.
Үркiмбайдың үлкен қоңыр үйiнде бiрталай еркектер отыр едi. Үй иесiнiң өзiнен басқа Қаумен, Қараша бар-ды. Бұл екеуi – Бөжейдiң жақын ағайындары. Үркiмбайдың кiшкене тұлымды қызы есiктен қашып кеп әкесiнiң қолтығына кiрiп кеттi де:
– Атшабар, атшабар!– дедi.
Атшабар келсе, жанжал келетiнiн балаға шейiн сезетiн.
Мойындарына былғары сөмке салған, төсiне қақпақтай үлкен-үлкен жез знактар таққан екi атшабар үйге кiрiп келгенде, тұлымды қыз:
– Әне, әнеки, әке!– деп, әкесiнiң қойнына жабыса түстi.
– Өй, жандарым, немене шулатып жүргендерiң?– деп, Үркiмбай жақтырмай қарсы алды.
– Iс тығыз, бұйрық тығыз... Асығып жүрмiз!– деп, Қамысбай төрге шықты. Жұмағұл от басына бiр тiзелеп отырып қалды. Қараша:
– Е, не бұйрық? Немене тағы: ел көштi, жау жеттi деп шетiңнен?- дедi де, қабағын түйiп, Қамысбайға ашумен қарады. Бiрақ қырыс атшабар қайысқан жоқ.
– Бұйрық сол, үй тiгесiңдер. Қараша, Қаумен, сендердi iздеп келемiз. Осы Үркiмбай, Қаумен, Қараша үшеуiнiң ауылдарында сияз болады. Ел жиылады. Керей, Уақтың даугерлерi келедi. Елмен елдi ақылдастырамыз, ұрыдан мал әперемiз дейдi.
– Кiм айтады?– деп, Қаумен тiксiндi.
– Әперетiн кiм?– деп, Қараша қайтадан қадалды.
– Ұрыдан әпере ме, жоқ, ұры емеске де салмақ түссiн дей ме?– деп, Үркiмбай да жалт қарады.
Сияз деген мол шығын. Ол, көп елдiң қалың даугерлерi келiп орнайды деген сөз. Осы елдiң жуан, семiз мешкей билерi, күндiз – түстiк, кешке – қонақ асы жеп, асықпастан ай жатады деген сөз.
Ежелден мәлiм: қай ауылдың үстiнде сияз болса, сол ауыл мол шығасылы болмақ. Елден ерекше мазасыздыққа ұшырамақ. Ұлық қай ауылға сияз құрса, сол ауылды қырына алғаны.
Қамысбай бұл отырғандардың сиязға оңай көне қоймайтынын ертеден бiледi. Старшын мен аға сұлтанға айтпаса да, атшабармен көп қиталасады. Бiрақ Майбасар бұйрығы қатты болатын. Бөгелуге болмайды.
– Бұйрық ұлықтiкi. Құнанбай мен Майбасардiкi. Мен шығарды деп пе ең?– деп Қарашаға сыздана бiр қарады да, – бол, болыңдар! Ақылдасыңдар да, үй қамдаңдар. Үшеуiңнiң ауылдарыңдағы бар киiз үйдi осында әкеп тiгiңдер. Сойыс жайын ақылдасыңдар. "Жiгiтек әуелi елу қой сойыс үлессiн"– деген. Соны қай-қай ауылға саламыз. Қазiр осының жайын кеңесейiк, – дедi.
Атшабармен сөйлесiп сөзге, жолға жарымайтынын Қаумен жақсы бiледi. Сондықтан ол егес сөздi молайтпай, жақындағы Байдалымен ақылдасып алмақ болды. Үркiмбай мен Қарашаға:
– Екеуiң берi қараңдаршы, – деп, бiраз үндемей қадалып отырып, – бiз ғана емес, Жiгiтекке тегiс келген селебе ғой. Мына жерде Байдалы бар. Бөжеймен ақылдасуға қашаң боп тұр. Қараша, сен тез атқа мiн де, барып Байдалымен ақылдасып, мына атшабарлардың жауабын алып кел!– дедi.
– Дұрыс, сүйт!– деп, Үркiмбай да қостады, атшабарлар да қарсы болған жоқ.
Қараша лезде тұрып, үндеместен жүріп кетті.
Осымен атшабарлар орнығып, шай iшiп жатты. Үркiмбай олармен жауаптаспаса да, өз iшiнен Майбасар бұйрығына қатты ашулы. Бар Тобықтының iшiнде бiр үй қазанына арам ас салмады десе, сол ең алдымен осы Үркiмбай үйi болатын.
Атшабарлар көп тосқан жоқ.
Үй сыртына бiрнеше атты кiсi дүсiрлетiп кеп, шапшаң түсiп, аттарын тез байлап жатыр.
Келген – Қараша. Қасында Байдалы мен Қарашаның өр атанған ұры түсiргiш жiгiттерi. Жұмағұл атшабар қулау болатын. Iшiнен мыналардың келiсiн жақтырмады.
– Е, неғып ереуiлдеп жүрсiң бәрiң бiрдей?- дей берiп едi, Қожақан деген ұзын қара жiгiт:
– Атаңды жау шапса, бiрге шап деген. Сендерге Жiгiтектiң бар малын тартып әпергелi келдiк, – дедi.
– Бар мал емес, елу-ақ қой керек. Қалған малың көп болса, ана иесi келгенде жетектетерсiн. Асыққаның не?– деп, Қамысбай зәрленiп ашу шақырайын дедi.
– Соны әперетiн осы сенбiсiң– деп, Қараша Қамысбайдың дәл қасына жүгiне отырды.
– Мен болғанда қайтейiн деп ең?
– Сен, қан құйлы, тамам елдi жылатып болдың ғой, осы итаршылықты қоямысың?
– Өй, сандалма әрман! Одан да ана Байдалының жауабын айт.
– Жауабы ма? Ендеше жауабы мiне, – деп, Қараша қолындағы тобылғы сапты жуан қамшыны сермеп жiберiп, атқып тұрып, Қамысбайды бастан тартып-тартып жiбердi.
Малдасын құрып отырған Қамысбай да жалма-жан тұра берiп едi. Үркiмбай, барлық осы үйдегi өз жiгiттерiне ақырын, бұйрық етiп:
– Ұста! Сой екi иттi!– дедi.
Жұмағұл да, Қамысбай да арпалысып, айғайлап, боқтық астына ала бастады. Бiрақ он жiгiт ырық бермедi. Үндеместен жабылып, екеуiн алып-алып соқты да, тiзерлеп басып-басып алды.
– Байдалының жауабы сол. Екi иттiң бауыр сыртынан дүренi соғып-соғып, Майбасарға қып-қызыл жоса қып қайтар, – дедi! Ал! Тұр бәлем!– деп кеп, Қараша Қамысбайдың басына өзi мiнiп алып, құйрығы мен жонынан шықпырта бердi. Жұмағұлды Үркiмбай мен өзге жiгiттер де сондай сабады.
Екi атшабар таяқты Жiгiтектен мейлiнше жеп алып, беттегi қызыл жоса қандарын айғыз-айғыз қылған бойында, сүртпестен шапқылап отырып, Қарашоқыдағы Құнанбайдың алдына тура кеп кiрдi.
Құнанбайдың қасында Байсал, Майбасар бар екен. Және Құлыншақтың батыр ұлдарынан Наданбай, Манас отыр. Ырғызбайдан - Жұман, Төлепбердi, тағы да басқа үй толы жiгiттер бар екен.
Құнанбай әуелi үн қатпай сазарып отырып барып, аздан соң екi атшабардың бетiне нұсқап отырып Байсалға:
– Мiне, көрдiң бе? Қайтiп ағайын болайын? Мына қамшы мыналарға емес, маған жұмсаған қамшысы ғой Бөжейдiң. Тұр тегiс!– деп, бар жiгiтке қатты ақырып бұйрық бердi. – Қазiр барыңдар да сол өз үйiнде сабатқан Үркiмбайды қол-аяғын байлап тұрып, дәл менiң алдыма сүйретiп әпкелiңдер!- дедi.
Басқа бiр кiсi бiр ауыз сөз айтқан жоқ. Құнанбай да мұнан әрi ләм деген жоқ. Он жiгiт атқа мiне-мiне шаба жөнелдi. Iшiнде Құлыншақ балалары бiрге кеттi.
Осы топ ымырт жабыла Үркiмбайдың аулына жетiп, барлық ауылдың еркектерiн бықпырт тигендей сабап жүрiп, Үркiмбайды өз үйiнен сүйреп алып шықты. Үркiмбай үйде қарсыласқанмен, таяқ тиетiнiн байқаған соң, ендi қайтып үн қатқан жоқ.
Бетiнде жалғыз тамшы қан жоқ. Ашудан көкпеңбек боп, булығып алған едi. Ернiн тiстеп, қабағын тастай түйiп ап, шыдай бермек болды. Тыста мұның қолын артына байлап, бiр семiз шабдар атқа мiнгiздi де, артына Төлепбердi қарғып мiнiп алды. Ашулы топ Қарашоқыға қарай тасырлатып, шапқылап жөнелдi.
Қазiрде қас қарайып, iңiр қараңғысы әбден болған екен.
Бұлар Шыңғыстың қалың iшiндегi Үркiмбай қорасынан төмен беттеп, өзендi бойлап шауып келедi.
Аз уақытта өзендi кесiп өтетiн бөктер жолға жеттi. Ендi күнбатыс жақтағы Қарашоқыға қарай бұрыла берiп едi.
Бiрақ алдарында көлденең тұста бiр топ биiк терек болатын. Соның арасынан, бiр сәтте, қалың нөпiр боп:
– Қапта, қапта!
– Түс-түс!
– Өлтiр иттердi, өлтiр!– деген қалың шумен, өңшең бiр көк аттылар тиiп кеп кеттi. Ұзын саны отыз-қырықтан кем емес. Қолдарында шоқпар мен сойыл. Құнанбай жiгiттерi қарсы айғайлап:
– Келсең кел!
– Омай!
– Түссең түс!– деп, сапырлысып, араласып кеттi. Бұларда да сойыл шоқпар сай едi.
Ұзын-ұзын ақ сойылдар кезек-кезек қағысып, сарт-сарт тиiседi.
Қараңғыда тосқауылда тұрып шабуыл жасаған Қараша болатын. Оған Байдалы күндiз бұйрық берiп:
– Бiр қимылды iстеуiн iстедiң. Бiрақ ендi сақ бол!- деген.
Қараша содан кешкi ымыртқа дейiн тау басында, ат үстiнде жүрген. Кешкi ала көлеңкеде Үркiмбай аулына қарай суыт кетiп бара жатқан қалың шоғырды ол мезгiлмен-ақ көрiп едi. Тегiн емес екенiн де бiлген. Содан шапқылап отырып, таудан түсiп өз аулының бес-алты жiгiтiн атқа мiнгiзiп ап, жолдағы Қаумен жiгiттерiн де атқа мiнгiзiп алғанша со болды.
Не де болса Үркiмбай аулында жауды баса алмайтынын бiлген соң, осы қайтар жолдан кеп тосқан.
Қараша қара сойылға мықты болатын. Өз аулының жас жiгiттерi де шетiнен ат үстi төбелеске мойымайтын, "iздегенге сұраған" дейтiн Қожақан сияқтылар едi.
Қоян-қолтық жерден жақсы килiктi. Құнанбай қолын бұл ұрыста бастаған Құлыншақтың батыр ұлы Манас. Ол алдарынан тосқауыл болатынын бiлген кiсiдей екен. Аналар қаптап қоя бергенде, түк сасқан жоқ.
Тақымындағы қара шоқпарын суырып ала, бар жiгiттерiне бұйрық берiп:
– Ал саспаңдар, көп те болса қорықпай ұрыс! Таймай соқ!– деп араласқан.
Осымен, қалың топ жапыр-жұпыр бiрнеше рет айқасты. Манас қолынан екi Жiгiтек құлап түстi.
Төлепбердi бағанадан бiр ақыл ойлап алып едi. Тiптi үлкен қысылшаң болса, ол Үркiмбайды аударып тастап кетпек болатын. Осы ойын өзi орындағанша, Қараша кеп жетiп, ерiксiз iстеттi. Қолы байлаулы жүрген Үркiмбай, бiр айқасып өткен уақытында, Қарашаның атын танып қалған. Сол арада айғайлап:
– Қараша, мен мұндамын, менi айырып ал!– деген. Қайта айналып оралғанда, Қарашаның қуғаны, осы екi кiсi мiнгескен, жер қылаң ат болды. Жақыптың жүйрiк шабдар аты жеткiзбей, көп әлек қылды.
Бiрақ Қараша қалатын емес. Топтан жырып алып, қуып кеттi. Төлепбердi артына алақтап, алдына қарай алмай келе жатты. Үркiмбай осы қысталаңмен пайдаланып, атынан өзi сусып, құлай түсiп кеттi.
Осымен Жiгiтек Үркiмбайды айырып алып қалды. Құнанбай жағынан бұл түнде қолға түскен кiсi болмады. Жiгiтек тауды басына көшiрiп, ұран сала бердi. Сонымен тобы көбейе бастады. Жан-жақтан:
– Қайда? Қайда?– деп андыздап шапқан аттылардың сарыны молайып кеттi. Осыны байқап алған Манас өз жiгiттерiне:
– Ендi жөнел! Қаша ұрысу керек! Сал, қаша ұрысты! Ал, тарт!- деп, өзi бастап тартып бердi.
Үркiмбай босанғаннан кейiн, олар жосытып шапқылап, тау асып кеттi. Құнанбай жiгiттерi қолға түспесе де, Жiгiтек қолынан қорқып, қашып кеттi, Үркiмбайды әкете алмады, тастап кеттi.
Бұл түнде бар Жiгiтекке Үркiмбайды айырып алу да күндiз Құнанбайдың екi атшабарын сабаған сияқты, күш асырып, бел бiтiрген iс болды.
5
Осының ертеңiнде күн райы өзгеше бұзылып, қыс ызғары бiлiне бастады. Шыңғыстан аса соғатын қатты жел бар. Көктемде бұл жел игiлiк желi. Қарды қағып, бөктер мен шидi қарайтып кететiн жел. Қыстыгүнi де Шыңғыс желi шаруаның досы. Тау iшiмен бөктерде бiр жұмадай, он күндей үзiлмей соққанда, қыс қысталаңын сейiлтiп, мал жайылысын кеңейтiп, шаруаның арқасын жазып кететiн.
Бұл өзi оңынан соғатын жел. Сондықтан, оншалық көп суық әкелетiн жел емес. Бiрақ соғуының қаттылығы тым ерекше болады. Бөктерде қиыршық тастарды ұшырып соғатын қара жел.
Шөп атаулыдан да қой оты – мық жусан мен ұсақ, тырбақай бетеге болмаса, өңге бойшаң тамыры босаң шөптердi жұлып, ұшырып әкететiн әдетi бар.
Тегiнде Шыңғыстың асыл шөбi – мық жусан. Бұл қойдың ырысы. Ал, қыстау атаулы қойға жайлылық жағынан бағаланады.
Қойдың құты Шыңғыс болған соң, көп елдiң жақсы қыстау iздегенде тығылатыны да сол Шыңғыс.
Шыңғыстың қара желi өзге уақыттың бәрiнде жақсы болғанмен дәл күздiгүнi жайсыз-ақ. Күндi суытып, аспанды сұрлантып келедi. Бүгiн қара жел басталысымен, қиыршықтап қар да түсе бастады. Биылғы жылдың ең алғашқы қары осы.
Суық жел киiз үйде отырған ауылдарды тегiс бүрiстiрдi. Шыңғыстың бөктерi мен қойнауындағы ауылдар бұл уақытта қыстау-қыстауына мiнбелеп қонып, күн райын бағып отыр едi.
Бүгiн сол елдiң бәрi де киiз үйлерiн жығып, жүктерiн қораға тасып, жылы үйлерiне қауырт кiрiп жатқан. Көпшiлiк осы қарбаласта болса, Құнанбайдың Қарашоқыдағы аулы, ас берген ауылдай, өз әлегiмен өзi ұйқы-тұйқы боп жатыр.
Үркiмбайды ала алмай, көрген қарсылықты тегiс айтып Манастар келгелi, Құнанбай аулынан жан-жаққа қарай үстi-үстiне шапқыншылар ұшыртып кетiп жатыр.
Кешегi Байсал бастаған барлық үлкендер жиыны осы ауылдан тараған жоқ-ты. Олардың үстiне қазiр маңайдағы бар Ырғызбайдың еркек кiндiктiсi түгел аттанып келген. Шапқыншылар кеткен беттерден ондаған, жиырмалаған аттылар, лек-лек, желе жортып келiп жатыр.
Осы келген топтардан он шақты жiгiттi iрiктеп шығарып, бастығын Майбасар етiп, Құнанбай әуелi Бөкеншiге жiберттi.
Қызылшоқыдағы Бөкеншi әлi де көшпей отыр едi.
Мыналар бара сала, тығыз бұйрық етiп, Талшоқы мен Қарауылға қарай сол Бөкеншiнi бiр-ақ көшiрдi. Сүйiндiк, Сүгiрлер осындай сылтауды күтiп, қос қанатын қомдап. Отыр екен. Алдымен көшкен солар болды да, өзге Бөкеншiлер де ерiксiз тартып кеттi.
Бүгiнгi күн көшкен жалғыз Бөкеншi ғана емес, Құнанбайдың өз аулынан көшкендер де бар едi. Ол Өскенбайдың үлкен үйi - Зере отырған ауыл. Және соның қасындағы Ызғұтты, тағы бiрнеше Қарабатыр, Жуан-таяқ ауылдары болатын. Қысы-жазы Ұлжандармен бiрге көшiп жүретiн Жидебай, Барақты қыстайтын ауылдар.
Құнанбай бұл уақытқа шейiн ол ауылдарды қыстауларына жiбермей, өз тобын бiр арада жиып ұстамақ боп келiп едi. Ендi суық түскенде, кәрi шешесiн және Ұлжан қолындағы жас балаларын тоңдырып отыра беруге болмады.
Зере мен Ұлжанға бала атаулының барлығы "қыстауға көшейiк, тоңдық"– деп салмақ салған. Осымен Зере Құнанбайға ұрсып, ерiксiз бүгiн көшетiн еттi.
Осы ауылдарын көшiрiп, жөнелтiп болған соң, Құнанбай дәл бүгiндей Шыңғыс өңiрiндегi әбiгер мен қарбаласты тез пайдаланбақ болды.
Бағана, таңертеңнен берi үстi-үстiне келiп жатқан аттылар қазiр түс кезiнде қалың нөпiр, үлкен қол болды. Тегiс сойыл, найза, айбалта, шоқпар ұстаған, шабуыл мен соғысқа әзiрленген қол.
Бұл келгендер Ырғызбайдан басқа Торғай, Топай, Жуантаяқ, Әнет, Сақ-тоғалақ сияқты рулардың топтары. Және бiр қалың нөпiр Көтiбақ болатын. Осы елдердiң бәрi де Шұнай, Ши, Жидебай, Қыдырдан бастап Шыңғысқа шейiн созыла қыстайтын елдер. Қарашоқыға жақын келетiн қыстаулардың елдерi.
Бәрін жиғанда да Құнанбай әуелі әр елдің ру басыларын қасына алып отырып, арттағы көпшілігіне сол ру басылармен өз атынан сәлем айтып жиғызған. Көтібақ Байсал мен өз атынан айрықша сәлем айтып, шапқыншы қылып та Көтібақтың өз жігіттерін жұмсап еді.
Соңғы уақытта да өзі Қарашоқыны алғаннан бері Құнанбай Байсалға бір уәде берген. Шысғыстағы қыстауы аз, саны мол Көтібақтың жерін молайтпақ еді. Көтібақ Жігітекпен жерлес. Бұрын бар Тобықтыны билеген Кеңгірбай тұсында Шыңғыс ішінен жақсы, құйқалы қыстаудың бәрін басып қалып, әлі нық баурап келеді. Енді басы өскен, малы өскен және ол күндерде жер есесі дұрыстап тимеген Көтібақты ол Жігітектен жер әперіп ырзаламақшы.
Жаз ортасынан бері жатып алды. Бөжейден жырып алып бауырына тартқанда, әсіресе, айқын сездіріп, қызықтырып қоятұғын. Сол Байсалдың өз сыбағасына арнаған бір қыстау болатын, ол қыстау бүгін Бөжей отырған атақты Тоқпамбет.
Құнанбай әзір өз басы алар жерін алғанмен Байсалды жайлатқызған-ды. Оның бер жағында Байсал Жігітек жерін келемен, жолмен алатын шығармыз деуші еді. Құнанбайдан «әперемінді» естігенде Байсал да үндемейтін. Екеуі бірге жасасып, қабақпен ұғысатын болғаннан бері, тегінде, Байсал үндемесе, ол көнгені. Қарсы болған жерінде ол қолма-қол бір-ақ томырылатын. Мына жолы әлі күнге сол үндемеумен келеді. Көтібақты жаздан бері Құнанбайдың дегенінен шет жайылдырған емес. Билетіп, ырқымды, түсімді беріп көрейін, қайда, қалай апарар екен деп байлаған еді.
Ал соңғы екі-үш күннің іші шатасып, шиеленісіп барады. Енді Тоқпамбет зорлықпен тимесе, берекемен тиетін емес. Зорлықпен жылатып тартып алып береке таба ма? Және, әсіресе, Жігітек әрі көп, әрі аталы мықты ру, өзінде Құнанбаймен тіресіп жүрген Бөжей бар. Ол Көтібаққа ата қыстауын ұзақ бауратып, құтты қоныс қып қоя ма? Зорлықтың да қайта оралар орайы болмай ма? Сонда Бөжей Байсалға Тоқпамбетті байырғы, тұрақты қыстау етіп неғып шыдап отырады? Неғылса, зорлықпен алғанның түбі қайыр болар деп айту қиын. Бір алуын алса да, артынан аударып тастап жібермесе.
Міне, бүгінгі күн үндемей, ауыз ашпай Құнанбай қасында жүрген Байсалдың іші осылай еді.
Дәл шаңқай түс кезiнде Құнанбай шарт киiнiп, Байсал, Майбасарды ертiп тысқа шығып, барлық елге:
– Ал, ағайын, мiн ендi тегiс аттарыңа!– деп айғайлап тұрып, бұйрық еттi.
Жұрт жапыр-жұпыр атқа мiндi. Ырғызбай жiгiттерi қаруларын қолға алған. Өзге ел де тегiс қару алды.
Бұл уақытта жел қатайып, күн суытып, таңертеңгi қиыршық қар ендi бетке сабап, қалыңдап түсiп тұр. Айнала бұлыңғыр. Шыңғыстың биiктерiнен бүктетiлiп, булығып түсiп, ағындап өтiп жатқан тұманды шаңыт та бар екен.
Құнанбай ұзын торы аттың үстiнде тұрып, айналаға, күн реңiне қарап алып, iшiнен:"қол қарасы көрiнбейдi, мұнысы тiптi жайлы"– дедi.
Қастарының арасынан түскен екi сай ажымы болушы едi. Сонысы қазiр тереңдеп, қатты түйiлiп алыпты. Бетiнде ұзарып қарауытып шыққан түктер бар. Үлкен, өткiр жалғыз көзi қанталап, шапшаң қарап, жалт-жұлт етедi.
Жұрт тегiс атқа мiнiп болған соң, екi жағында тұрған Байсал мен Майбасарға қарап, бұйыра:
– Бас!– дедi.
Қара қатқақ болған бөктердi дүбiрлетiп, тасырлата басып, қалың қол Жiгiтекке қарай тартты.
Қолдың алдында Құнанбайлар. Қатты жүрiп, сау желiп келедi.
Құнанбай қолы осы күнi түс аумастан, Тоқпамбеттiң батыс жағындағы салбыраған тұмсыққа желе-жортып, шыға-шыға келдi.
Бөжей қыстауы қозы өрiсiндей жерде. Тұр. Қораға кiрген екен. Мүржелерiнен сары қидың түтiнi бықси, шалқып шығып жатыр.
Қораның айналасында, мұнда да нөпiр көп екен. Бiрақ жаяу жүргендер. Дәл қораның өз жанында, сай тұрған аттар бiрен-саран ғана. Құнанбай тез байқады. Ерттеулi аттың барлығы да, қыстаудан жоғары, төмен созылған тоғайлы қалың шабындының бойында өрелеулi жүр екен.
Ырғызбай жағынан шыққан қалың қолды көрiсiмен ауылдағы барлық жиын аттарына қарай асыға жүгiрiстi. Қолдарында, сойыл, найзалары бар. Қарсылыққа бекiнген жиын.
Ендi бiр азғантай аял болса, бұлар да тегiс атқа мiнiп алатын сияқты. Онда қарсылық, шаппа-шап келген соғысқа айналмақ. Осыны есептеп алған Құнанбай пұшпақ тымағының құлағын байлй бере, торы атты тебiнiп қамшылап алып:
– Қапта, қапта! Олжай, Олжай!– деп, ұран салып, ағыза жөнелдi. Барлық қалған қол айғай салып:
– Олжай Олжай!– деген ұрандармен дүрк жөнелдi.
Қатты жел күнi қаптап жанған қаудай болып, жер күңiренткен жайын үн шықты. У-шу, дүр-дүр етiп, дүрiлдеген дүлей күштiң суық үнi.
Бөжей аулындағы жиынның саны, мынау қолдан сонағұрлым азғана.
Жiгiтек, тегi сайлана алмай, қамсыз қалған сияқты. Соғыс болса, мұндайда бұрынғы көпке мәлiм әдет бойынша тұрысатын жерiн айтсын десiп ап, содан кейiн қол жиюшы едi. Құнанбай оны iстемедi. Шұғыл келдi.
Бөжей қасына қазiр жиылған, Шыңғыс iшiндегi Жiгiтектiң ғана бiраз қауымы. Ойдағы Балпаң мен Шидегi Жiгiтек хабарсыз қалған.
Тiптi таудағының көбi де бүгiн қораға кiрудiң әбiгерiнде.
Иiсi Бөкеншi iшiнен, қазiрде Бөжей қасынан табылған он шақты қара шаруа ғана. Оларды бастап келген Дәркембай едi. Жидебай, Мұсақұлдан, Қыдыр мен Көлқайнар, Қызылшоқыдан сойыл ұстап Қарашоқыға қарай шапқылап кетiп жатқан лек-лек аттыларды көрiп, Дәркембай:"осы тегiн емес. Жiгiтекке қарсы, Бөжейге қарсы жиылып жатқан қол" деп байлаған.
Бөжейге де, өзге Жiгiтекке де, бағана түстен бұрын кеп, Құнанбай жағының жаманатын жеткiзушi дәл сол Дәркембайлар болған.
Жолшыбай Байдалы мен Қараша, Қаумен, Үркiмбайды да атқа мiнгiзiп, асықтырып ерткен солар.
Қазiрде Бөжей қорасының алдында тұрған қырық шамалы кiсi бар. Бұлардың ортасындағы Бөжейдiң өзi. Қасында, Бөжейдi жалғыз тастамайық деп қоршап қалған сол Дәркембайлар және Байдалы, Қараша, Үркiмбай, Қаумен, Қожақандар едi.
Бұл сияқты егде кiсiлермен қатар, Құнанбай шабуылын тосып тұрған бiр топ жас жiгiттер де бар. Ол Қауменнiң екi мықты баласы Базаралы, Балағаз, Қарашаның баласы Абылғазы. Және Жiгiтек iшiндегi өзге жанкүйер ағайынның жас азаматтары Бейсембi, Әбдiлда, Оралбай дегендер болатын. Бұлар әуелi:
– Кеңгiрбай, Кеңгiрбай!– деп ұран салып, жаяу болса да, қолдарына шоқпар, сойылдар алып, қыстау жанында тұрған бестi-онды ерттеулi атқа мiнiп, қарсы шықпақ едi.
Байдалы ақырып бұйрық еттi де:
– Тоқта! – Е, мына Бөжейдi жалғыз тастаушы ма едiң? – Өлсең, қасында өл!– деген. Құнанбайлар тақап қалды. Iркiлер емес. Айбар шегiп, сойылдарын көтерiп ұстап, жаланып келедi.
– Қап, қор болдық қой! Қапыда қалған басым! Қапыда кеттiм ғой тағы да!- деп, Бөжей қатты ширықты. Бұлардың азғана сенiмi қыстаудың жоғарғы жағы мен төменгi жағындағы жiгiттер едi. Олар аттарына жетiп қалған екен. Бестен-оннан топталып, сойылдарын көтерiп, жауға қарай жосытып көлденеңдеп шауып бердi. Бiрақ алды солай болғанмен, арттағы көпшiлiгi аттарын тез ұстап мiне алмай жатыр.
Ендi Олжай қолы бұл жаяулардың көпшiлiгiн атқа мiнгiзбей басатын болды.
Құнанбай шауып келе жатып, оң мен солдың екi жағына да жүз қаралыдан екi топты жыра жөнелттi. Солар өреде жүрген аттарды қиқу-айғаймен шошытып бездiрдi.
Сойылдың астына алып, үстерiндегi ер атаулының барлығының қастарын талқан етiп, қиратып жүр.
Жiгiтек жағынан алғаш атқа мiнiп қарсы шапқан селдiр топтар Құнанбай бастап келе жатқан қалың нөпiрдiң өзiн жанай шауып едi. Оларды да көптiң селi басып кеттi.
Екi жаққа бөлiнген топтарынан басқа, Құнанбайдың артындағы нөпiрдiң өзi де тiптi мол.
Көлденеңнен килiккен жiгiттердiң аттары әп-сәтте ойнап шыға бердi. Бiр жiгiтке тақ қырық-елу сойыл қарсы келген болу керек. Оп-оңай ұйпап кеттi.
Аттарына жете алмай, жаяу қалған жiгiттер өздерiнiң үстiне барған қалың топтармен:
– Қайт! Қайт!– деп тұрып, жаяу күйде соғыспақ едi. Бiрақ атты мен жаяу соғыса алсын ба? Аттың екпiнiмен кеп сойылды соққанда, ат үстiндегiлер жаяуларды қағып жығып, домалатып-домалатып кеттi.
Осымен қыстаудан оқшау кеткен азаматтың барлығының да ерiксiз титығы құрыды. Көптiгiне сенiп, өркештенiп алған. Және мыналардың қамсыздығын көрiп, бiржолата дандайсып алған жаулар ендi ұран менен айқай-шуды тiптi қатты үдеттi.
– Айдос! Айдос!
– Ырғызбай! Ырғызбай!
– Топай! Торғай! Топай! Торғай!– деп арғы ұраны Айдосты бiр атап, одан қала берсе бергi әруақтарын да жиi шақыра жүрiп, Жiгiтек жiгiттерiне тақай бергенде:
– Қыр! Жой!– деп барынша шошытып, зәрiн шашып келедi.
Ендi бөгет атаулы жапырылып болған соң барлық қолдары жан-жақтан қыстауға қарай лап берді. Жер-дүние азан-қазан. У да шу айғаймен, тасыр-тұсыр әлекке толды. Нағыз шабын-шылықтың жат сарыны басты.
Бөжей тобы әлi күнге қыстау алдында едi. Барлық бұл арадағы жиын сойыл шоқпарын көтерiп, арқа жүнiн үрпитiп ер тағыдай тапжылмай тұрған-ды. Ендi айналаның барлығын жау алған соң, Байдалы қатты дауыстап:
– Бiттi ғой! Шарасы құрғыр бiттi ғой! Тарт ендi, қораға тарт! Есiк-есiктi алып тұрып, қораға кiргiзбей өлiсiп көремiз!– деп, бар жиынды солай бастады.
Орталықта, үлкен есiк аузында Байдалы мен Бөжей. Бұларды қоршаған өңшең ер жастар, Базаралы, Балағаз сияқты. Қожақан сияқты мықты жiгiттер болатын.
Жау атаулы қалың нөпiрмен қораның үстiне ақтарылды. Шапқылаған күйiнде ағылып кеп, үйiлiп жатыр. Барлығынын үйiрiлгенi Құнанбайдың айналасы екен. Бұйрық, әмiр күткендер. Тап ортада Құнанбай, атының үстiнен әлi түспей тұр.
Дәл осы кезде, қораның iшiнде, Дәркембай Бөжей мен Байдалының арасынан ентелеп кеп, сирақты мылтықты көтере бердi. Қораның iшкi жағынан жаңа жүгiрiп кеп едi, қайдан алып шыққаны белгiсiз, құлағы қайырулы, бiлтелi қара от қойса тарс бергелi тұр. Асығыста Бөжейдi топшысымен қағып, өтiнiш етiп:
– Мынау соқыр аяйын деп тұрған жоқ. Тағы да түбiмiзге жеттi ғой. Атамын! Жайратамын!– деп, шақпағын шаға берiп едi.
Бөжей оны қатты серпiп жiберiп, тоқтатып:
– Атпа, тарт былай! Аруақ бары рас болса, бұдан келген кердi көрермiн!- дедi. Бұл кезде Құнанбай айғай салып, бұйрық берiп:
– Алып шық шеттерiнен! Сүйретiп шық iндерiнен! Қол-аяғын байлап ап шық өңшең тоң мойын құлдың!- деп, Майбасар бастаған барлық Ырғызбайды қораға қарай жаяу қаптатты.
Олар есiк-есiктiң алдында iркiлiп қалғандықтан, Құнанбай тағы ақырып:- қапта, түс аттан!
– Қапта тегiс!– деп, Көтiбақ, Топай, Торғай жiгiттерiн де тұтас айдап салды. Байдалы мен Бөжейдiң қасындағы Базаралы, Балағаз, Дәркембайлар қатты-ақ қимыл етiп едi. Бiрақ, қалың нөпiр үркiп кiрген қалың қойдай боп, кернеп басып кеттi.
Төбесi аласа қораның iшiнде Базаралы, Дәркембайлар сойылдарын да құлаштап тұрып сермей алмады. Аз-ақ уақыттың iшiнде қалың-қалың топырлар Жiгiтектiң қырық кiсiсiн тағы да ұйпап, жеңiп алды. Жiгiтектердi сүйреп-сүйреп алып шығып жатыр.
Қараша мен Үркiмбайдан бастап, жас жiгiт атаулының барлығын тысқа шығара сала, бес-он кiсi жабыла түсiп, торсылдатып дүре соға бастады. Бетi қан, омырауы мен сырты қан болған Қараша, Дәркембайлар тiлiн тартпай, барлық қарғыстың бәрiн Құнанбайдың дәл өзiне арнап, айғайлап айтып жатыр. Бiрақ көптiң шуының iшiнде ол сөздер Құнанбай құлағына жеткен жоқ. Алып шыққанның бәрiне қарап:
– Саба, сал дүренi! Аяма! Қарсыласады ғой бұл Жiгiтек?- деп, өз бұйрығымен сабатып тұрған Майбасар.
Талмастан, бөгелместен қамшы жұмсайтын жалаң қаққан жiгiттер бар. Солардың басы екi атшабар: Қамысбай мен Жұмағұл.
Құнанбай алғашқы шыққандарға қарап тұрған жоқ. Оларға берiлiп жатқан жазаны да елеген жоқ. Үлкен қораның үш есiгiнен шығарып жатқан Жiгiтектердiң пiшiндерiне ғана қадалды.
Күткенi, тiсiн басқаны бiреу-ақ. Мiне ендi, ең соңында оны да алып шықты. Бұл -Бөжей. Өзгелердей емес. Әзiр қыры сынбаған күйде, өз еркiмен шығып келедi. Бас киiмi – пұшпақ тымағы да өзiнде. Басқаларша үстi де жыртылмаған. Итерiп шағарған да кiсi жоқ. Тек екi жағын, алды-артын қамалаған Ырғызбай ғана көп екен.
Құнанбай атына қамшы басып жiберiп, омыраулатып келдi. Мұның қасында тұрған Байсал да осы кезде қатты тебiнiп, қатарласып кеп қап едi, Құнанбай Майбасар мен Қамысбайға ақырып әмiр етiп:
– Соқ дүренi!- дедi.
Бөжейдi сол сәтте Қамысбай мен Жұмағұл екеуi жағадан алып жұлқып, жығып салды.
– Сал дүренi! Артын түрiп қойып соқ!– деп, Құнанбай қалшылдап кеп, төнiп тұр.
– Көзiң аққыр, көзiң ақсын! Ей, Құнанбай, аруақ қаны. Қарғыс атқыр!– деп, Бөжей айғай салып едi, осы кезде оны жығып салып, тоны мен шапанын түрiп тастап, Қамысбай қамшыны қайқайта көтерiп алды. Бөжейдiң етi аппақ екен. Белi мен арқасы ашылып, көлденең жатыр. Барлық қалың жиын дәл осы сәтте жым-жырт боп тына қалды.
Қамысбайдың қамшысы сермеген бойында Бөжейдiң арқасына төне бергенде, бiреу келiп, өз денесiмен Бөжейдi жаба бере, құлап кеп түстi.
Бұл Құнанбаймен ере келген Көтiбақ Пұшарбай едi. Бөжейдiң Көтiбақ iшiндегi құрдасы, досы болатын.
– Уа, жеттi, жеттi ғой, Құнанбай! Араша, араша, – деп айғайлап жығылды.
Құнанбай бұған қатты зәрленiп, оттай күйiп, ашуланып кетiп, өз қамшысын иiрiп кеп:
– Соқ дүренi! Өзiне де соқ бұл иттiң!– деп ақырып жiбердi. Сол кезде Құнанбайдың қақ қасынан қатты ашулы айғай шықты.
– Боқты соғарсың!– деп, саңқ еткен Байсал едi. Құнанбай бұған атып жiберетiндей болп жалт қарап тұрып, бұзылған түсiн анық таныды. Бiрақ өз дегенiнен қайтқан жоқ.
– Соқ! Екеуiне де соқ!– дегенде, Майбасар бастаған Ырғызбай мен атшабарлар батырлатып жөнелдi.
Бөжейге де, Пұшарбайға да қамшы тиiп жатыр.
Байсал ендi өз атын кимелетiп, Майбасарды қаға-маға Пұшарбайды айыра бердi. Барынша ақырып, айғай салып:
– Көтiбақ! Көтiбақ! Ер, соңымнан, Көтiбақ!– деп ұран салып, бар Көтiбақты бiр-ақ сәтте екшеп алды. Қалың нөпiрмен Құнанбай тобынан лезде бөлiнiп ап, Жiгiтек жаққа шыға бердi.
Бiрақ бұл арада оған қосылып, төбелеске шығарлық Жiгiтек тобы мардымсыз. Сондықтан ол Құнанбай қолымен соғысқан жоқ. Осы арада ашумен булығып кеп, Бөжей үшiн, Пұшарбай үшiн, барлық ағайын ел үшiн намысы қайнап, жаны ашып, Жiгiтек жаққа жарқ бергенi анық.
Жұрттың бәрiне де бұл жай оп-оңай танылды. Майбасарлар ендi бұдан ары Бөжейдi ұра алмады. Босатып, тұрғызып жiбердi.
Бөжей тұрып алып, анадай жерде сырттап бара жатқан Құнанбайға айғайлап:
– Әй, Құнанбай! Мен сенi оқтан аяп ем жаңа, сен менi отқа салдың ба? Осыныңды ұмытпа!– деп қалды.
Құнанбай Көтiбақтан басқа қалған қолын iрiктеп алып, әлi де қалың нөпiр болып, Қарашоқыға қарай тартты.
I
Бейуақ едi. Кеш қараңғылығы қоюланып келедi. Үлкен үйдiң бұрыш-бұрышынан қарауытып түн туып, тұтасып келе жатқан тәрiздi.
Жидебайдағы қыстаудың ең үлкен бөлмесi осы. Кiлемдi, текеметтi, алашалы, көрпелi, меймандос, мол үй.
Абайдың кәрi әжесiмен, өз шешесiмен бiрге тұратын үйi осы едi.
Әлi шам жағылған жоқ, жұрттың көбi тыста мал жайлап жүр. Шыңғыс жаққа қараған терезенiң алдында қос тiзерлеп, екi шынтағын терезенiң алдына салып, иегiн қолдарының үстiне қойып Абай отыр. Бұдан басқа оң жақта, жер төсектiң үстiнде бала уатқан Зере бар. Тiзесiмен тербетiп отырғаны – Айғыздан туған немере қызы – үш жасар Кәмшат. Кәрi әже күндегi машығы бойынша бесiк жырын айтады. Өте бiр өзгеше, ескi жыр. Абайдың өз әжесiнен басқа ешкiмнен естiмеген жыры. Бiрақ кәрi әжесiнiң өзiндей соншалық жақын, ыстық, сүйiктi жыры. Кiшкентай күнiнде Абай өзi де кеш сайын осы жырдың тербеуiмен ұйықтайтын. Сол күндерден бiр ырғағы ауыспаған, бiр сөзi де өзгермеген, ана жүрегiндей айнымас жыр. Осындай қоңыр кештiң қоңыр күйi. Бейуағына жеткен әженiң өмiрлiк көй-гөйi. Сырт қарап отырған Абай әженiң кейде шерлi, кейде мейiрбан рақым күйiн өзiн тербетiп отырғандай сезедi. Аяқталмай созыла түссе екен дейдi.
Осы қыстауға қонғаннан берi кеш сайын Абай ешкiмге бiлдiрмей, елеусiз ғана әжесiмен оңаша қалады.
Неге қалатынын әжесiне де айтпайды. Жалғыз-ақ кеш батып, қораға мал келетiн уақыт тақалғанда, кiшi шешесi Айғыздың үйiне барып, мына кiшкене қарындасы Кәмшатты көтерiп, еркелетiп ойнап жүредi де, ақырында әжесiне әкеп бередi.
Кәмшат тез ұйқтамайды. Қазiрде де, ала көлеңкеде кәрi әжесi байқап отыр: ән тоқтай қалса, кiшкентай қыз қарақаттай қап-қара көздерiн ашып алады. Ұзын кiрпiгiн ұйқылы-ояу қағып, «тағы айт» дегендей қыңқылдай бастайды.
О да құнығып алған. Осындайлық бейуақ шағын Абай әрқашан үнсiз, жым-жырт қана өткередi. Өзiмен-өзi ғана болуын сүйiп, саяқ қалады. Егер ол кей күндер бұл шақта тыста болса, жапа-жалғыз төбе басына шығып кетедi. Қыр кешi бұның бiр ұғымсыз әмiршiсi, сүйсiндiре мүлгiткен зор мұңдасы тәрiздi.
Құлағы әжесiнде, екi көзi сонау алыс көк тау, қатпарлы қалың Шыңғыс жотасын қыдырады.
Жидебайдан жиырма шақырымдай жердегi Шыңғыс кешкi шақта ымырт жабыла, көкшiлденiп, суық тартып алыстай бередi. Жайын күштiң жотасы тәрiзденген қалың ауыр жоталар мен қатаң суық серек тастар болсын, баршасы да жым-жырт қана сiлейiп, түнге бейiм ұсынып барады.
Соңғы күндер ол тауларда не хал болып жатыр. Бұл ауылға әзiр мәлiм емес.
Бiрақ Борсақ, Бөкеншiнiң Қарашоқыдан қуылғаны, күңiрене көшiп кеткенi анық. Қалың Шыңғыс, қатпарлы бөктер бұл күндерде пәлелi бөктер екенi анық. Абай соны ғана бiледi.
Таудан соққан салқын ызғар, қатал мiнездердiң ызғары тәрiздi. Ызылдаған суық лептiң қарсысына ана жыры, мейiр-шапқат жыры үн қосады. Құшағына тартқан өзгеше күш, бар дүниенi өзiне бағындырар орны бар, баяу да болса, басым саз. Абай бiр түрлi сейiлiп, iштей серпiлiп алып, тау жотасынан биiктеп, аспанға қарады. Толық ай ашық көктi қалқып, сызып келiп, бiр топ шоғыр қара бұлтқа кiрдi. Кiрдi де қызық күйге түстi. Абай соған қарап өзге жайдың бәрiн ұмытып, аңырып телмiрiп қалды.
Қара қошқыл кiлегей бұлттың жоғары шетiн ала кiрген ай, бiр көрiнiп, бiр сүңгiп, машығынан тыс жылдам жүрiп, дәл жасырынбақ ойнағандай құбылды. Кейде бiржолата бiлiнбей батып кетiп, артынан тез жарқ етiп, күлiп шыға келед те, лезде барып тағы шомады.
Келесi сәтте көзiн қысып, сығырайтып, әдейi ойнағандай боп, бiр жақ шетiн ғана көрсетiп, сызып қалқып отырады да, тағы да сөне қалады. Абай дәл мұндай болып құбылған ойнақы айды ең алғаш байқағаны осы едi. Тағы бiр рет ай шетi қылдырықтай боп көрiне түсiп, сөне қалғанда, ерiксiз күлiп жiбердi. Мынау ай дәл бiр құлдыраған жас бала тәрiздендi. «Қу шұнақ, тәттi қылығы бар бала».
Бiр сәтте есiк артында тасырлатып, салдыр-гүлдiр асығып келе жатқан аяқ дыбыстарын естiдi. Сақылдап тұрып, күле қашып, жүгiрiп келе жатқан Оспан екен. Артында бiреу өкшелеп қуып келедi. Қуғыншы бақыра жылап, өлердей күйiп келе жатқан Смағұл. О да Абайдың iнiсi. Айғыздан туған. Смағұл Оспанмен түйдей құрдас.
Абай терезе алдынан атып тұрып, Оспанның анаған бiр зорлық қылып келе жатқанын сезiп, алдынан шығып ұстай алды. Смағұл да кеп Оспанға жабыса түстi. Өз үйiне жетiп алған Оспан ендi төбелеске әзiрленiп, қарсы айналып:
– Ал, қайтесiң? – деп, Смағұлды жағадан ала бергенде, Абай екеуiн айырып жiберiп, Смағұлға қарады.
– Немене, не қылды? – деп едi, Смағұл қорсылдап, жылап қоя бердi:
– Құлжамды, қызыл құлжамды ұрлап мынау...
– Қашан? Әй, жылауық! – деп Оспан әуелi күлiп алып, артынан өтiрiк қорс-қорс етiп жылаған боп: "кiжiл күлжәм" деп, Смағұлды мазақ қыла бастады.
Абай Оспанға тап берiп зекiп:
– Бер құлжасын! – дедi.
Оспан:
– Алғам жоқ, өтiрiк! – деп, тана бердi.
Бiрақ Абай ырық бермедi. Тiнте бастады. Оспанның тiнту бермек ойы жоқ. Барынша бұлқынып, Абайдан сытыла қашып, пеш қасына барды. Екi қолын артына ұстап, бұрышқа кептеле тығылып тұрып алды. Дәл жанында үлкен биiк шелекке ашытып қойған түйенiң қымызы бар.
Ұлжанның күз уақытында Зере мен балаларға әзiрлеп отыратын ағы осы.
Оспан әдейi сол араға тығылып тұр. Абай қыспаққа ала берсе, сол шелектiң бiр септiгiн көрмек. Тiптi болмаса шелектi құлатып, Абайдың өзiн де шатаққа ұрындырмақ. Өзiнен қайраты артық ағаға содан басқа мұның iстер дәрменi жоқ. Оспанның шатақ iздеп тұрғанын таныған Абай ендi оны сүйреген жоқ. Бiрақ қатты ыза боп, Смағұлға болысып кеп:
– Шығар шапшаң құлжаны! Көрсет қолыңды!- деп тұрып Оспанның құлағынан алып, аямастан жұлқып бұрай бастады. Оспан айғай салып шыңғыра берiп, күбi шелектiң бетiндегi асжаулықты аяғымен бiр сыдырып түсiрдi. Шелектiң өзiн қағайын дегенiне Абай жiбермедi. Сонымен келесi бiр сәтте Оспан айғайын зорайта берiп, қолындағы қызыл құлжаны қымыз iшiне «шөп» дегiзiп тастап жiберiп, екi қолын көтерiп, Абайға:
– Мiне! Ойбай! Мiне, түк жоқ! – деп, зарлап қоя бердi. Абай мұның не қылғанын байқаған жоқ едi. Бiрақ Оспанның қимылын бағып тұрған Смағұл құлжаның қымыз шелекке түскенiн байқап қалды. Ол тап берiп шелекке жеттi де, бiлегiн сыбана берiп, кiр-кiр қолын қолтығына шейiн бойлата қымыздың iшiне салып жiбердi. Жеңi де малынып, бiрге жүзiп жүр. Қымыздың iшiн салдырлатып сүзiп жатыр. Абай ендi Смағұлдың ақымақтығына ыза боп, Оспанды қоя берiп, ананы тартайын деп едi. Оспан дәл осы кезде Абайдан босай сала қымыз бетiне үңiлiп тұрған Смағұлды желкесiнен түйiп-түйiп қалып, қымыздың iшiне бет-аузы мен құлағына шейiн батырып жiбердi. Өзi және сақылдап кеп күле бастады. Смағұл құлжаны таба алмай, аузы-мұрнына қымыз кетiп, шашалып, ықылық атып, тағы бақыра тұрды. Барынша күйiп қайнаған қалпында, Оспанға жұдырық ала ұмтыла бердi.
– Әй, қуарған-ай! – деп, соған қосып аса қатты, сұмдық бiр боқтықты айтып қалды. Оспанға ұрысам деп Ұлжанды боқтаған едi. Оспан қалт етiп аңырып тұра қалды. Сасқанынан Смағұл сөзiн анықтап аңғара да алмады. Бiрақ Абай өз анасы үшiн қатты күйiп кетiп:
– Өй ақымақ! Ол оның шешесi болса, сенiң де шешең. Бұны кiм үйреттi, доңыз? – деп кеп, Смағұлды жақтан тартып-тартып жiбердi.
Осы бәленi шығарғаны үшiн Оспанды да аямай ұрды. Сонымен екi iнiсi екi жаққа бақыра-бақыра жөнелiстi. Оспан барып әжесiнiң қасына құлап түскенде, Смағұл өз үйiне, өз шешесiн iздей жүгiрдi. Оспан мен Смағұл алысу мен төбелесуден көз ашпайтын. Татулықтары сәл болса, ұрыс-таластары күн ұзын айықпайды. Бүгiн Оспан кеш батарда Смағұлға барып, екеуi бiр түрлi тату бола қалып едi.
Өйткенi, Смағұл өзiнiң барлық асықтарын төгiп, Оспанға жаңа боялған бiр арқар асығы қызыл құлжасын көрсеткен болатын.
Оспан осыны көргеннен-ақ Смағұл қасынан кете алмаған. Кеш бата үлкендердiң бәрi мал жайлағалы тысқа кеткенде, екеуi сол үйде оңаша қалған. Оспан үй iшiнiң ала көлеңке болуын тосқан екен. Жаңа iңiр қараңғысы бола берген кезде, көп асықтың iшiнен қызыл құлжаны қымқырып алып, өз үйiне қарай жөнеле берген болатын. Смағұлдың байқап қалып, iле қуғаны әлгi екен.
Абайдың көңiлiне Смағұлдың жаман сөзi зiлдей тидi. Өз анасына жаны бiр түрлi қатты ашып, үлкен бөлменiң тап ортасында тапжылмай қатып, тұрып қалыпты.
Бiр сәтте Смағұлдың бақырауық даусы қайта жақындап келе жатқанын байқады. Сол дауыспен қатар шаптығып қатты ұрсып, асығып келе жатқан кiшi шешесi Айғызды таныды. Айғыз үлкен үйдiң есiгiн сарт еткiзiп шалқасынан ашып, табалдырықтан аттай бере, Смағұлды жұлқып ұшырып, үйге кiргiзiп:
– Мә, жеңдер! Талап түтiп жеңдершi бұл қуарғанды! Жабылыңдар, мә дейiм! – деп, Абайға қатты төнiп жетiп келдi.
Абай:
– Кiшi апа! – дей берiп едi, Айғыз оны сөйлетпестен қаптап кеп:
– Әлiм жеттiк қыласың ғой! Сендер бiр шешеден төртеусiңдер, көпсiң.
– Кiшi апа деймiн! Не дегенiн сұрашы тым құрмаса!
– Керегi жоқ! Ер жеткенде бiлгенiң сол ғой! Сен де күндестiң баласы деп тұрсың ғой.
– Құдай-ай, не дейсiз? Ұрған жақсы болса, ертең оқудан келер Қалел де. Сенiң сыбағаңды берер! – деп, орысша оқуда жүрген өзiнiң үлкен баласы Қалелдi де есiне алды. Жасақтасып, төбелескелi тұрған екi күндес ауылдай.
– Ойпырм-ай, ана болғандағы ақылыңыз осы ма, кiшi апа?
– Жағаласпа, шығарма тiлiңдi! Бұлар бәйбiше, бiз тоқал ғой... Тепкi көрмекпiз ғой.
Абай өз үйiнде өз анасынан көрген мынадай әдiлетсiз зорлыққа жаман күйдi. Сұп-сұр болып, булығып, дiр-дiр еттi. Бiрақ жылаған пiшiнiн бiлдiрген жоқ.
– Түу, қойыңызшы, сiз қалай едiңiз? – деп қатты түңiлiп терезе жаққа қарай бұрылып кеттi. Сөз қатар мұршасы жоқ. Зере бұл жанжалдың бәрiн естiмесе де, Айғыздың шаптығып келген түрiне қатты ашуланған екен. Абайдың күйген ажарын да танып едi. Ендi Кәмшатты жатқызып қойып, түрегелiп келiнiне жақындап кеп, қатты ақырып:
– Жоғал әрмен, балаларымның арасына кiрiп, iрткi салып не шатып тұрсың! Шық жаның барында! – дедi. Айғыз кәрi әжеден жасқанып, кейiн серпiле бердi де:
– Тоқал демексiң, мүйiздемексiң ғой бiрiгiп ап. Көрермiн... Келсiн ертең, – дедi. Ескерткенi Құнанбай. Сұлу тоқал байына ыстық. Бел қылғаны сонысы. Бұл сөздерiн Зереге естiрте айтпаса да, Абай естiсiн деген сияқты.
Дәл осы кезде Айғыздың сырт жағынан, өте бiр сабырлы және соншалық салқын үн шықты. Ол сөйлеген Ұлжан едi. Үйге кiргелi бiрталай болса да, Ұлжан үндемей ғана барды тыңдап тұр екен.
– Қой, жарықтығым, жеттi ендi! Сақтағаным балалар едi. Олар екеш, оларды да аямағаның ба? – дедi.
– Өл де маған.
– Тоқтат, жаным! Бар! Айтқаныңды қумаймын. Тек ашуыңды аулақ әкет! Болды. Бар! – деп, жай ғана бiтiрдi. Айғыз Смағұлды қолынан ұстап, Ұлжанға бiраз қадалып тұрды да, үндей алмай шығып кеттi.
Ұлжан ақырын күрсiнiп, Айғыздың артынан қарап, бiраз жым-жырт тұрып барып, сырт киiмдерiн шештi. Қалтасынан шақпақ алып тұтатып, пеш қырында тұрған тас шамды жақты. Үй iшiн әлсiз қызғылт сәуле жарық қылған уақытта шешесi Абайдың аса жүдеп, қабағын шытып, қиналып отырған қалпын байқады.
– Абайжан, немене, балам?
– Апа-ай! Осы бiр кеселдi мiнез кiшi апамнан неге көп шыға бередi? – деп, шешесiнiң қасына келдi.
Баласы үлкен кiсiдей сыр сұрап тұр. Ұлжан өзгеден бүксе де, Абайдан iрiккiсi келмедi. Бұл баласына айта алады.
– Балам-ай, күндестiң аты күндес те! Қу жараны жалап жазған боламыз да. Әйтпесе менiң де қай сырымды бiлiпсiн! – дедi.
Абай шеше сырын iштен танығанмен айтар жауап таба алмады. Үндемей сырт айналып кеттi.
Осы кезде тыстан дабырлап, күле сөйлесiп, Абайдың үлкен ағасы Тәкежан мен Ғабитхан молла кiрiп келдi. Бұлар үйге көңiлдi, көтерiңкi шырай ала кiргендей.
Тәкежан Абайдан екi жас ұлкен. Қалжыңбас, әзiлқой болатын. Ғабитхан одан едәуiр үлкен болса да, Тәкежан тату құрбысындай күлiп, соқтығып ойнай бередi. Молданың тiлiн қылжақ қылып, мазақтап келедi екен. Ғабитхан татар жасы. Осыдан бiрнеше жыл бұрын солдаттан қашып, қазақ iшiне, Қарқаралы қазағының iшiне, келген Бертiс iшiндегi Ырғызбайдың сүйек-шатыс бiр ауылына келген-дi. Олар сол жылы Өскембайдың асы болғанда, бұл жiгiтке:
– Сен бiр мықты адамның ығында болсаң, жақсы болар, – деп Құнанбайға әкеп, таныс етiп, табыс қылған.
Ғабитхан жас та болса, молдалығы жетiк кiсi саналып, Құнанбай қолында тұрып қалған.
Мiнезi аңқау, тiлi қызық, өзi майда, сүйкiмдi адам. Бұл ауылдың үлкен-кiшiсi аса бiр ғазиз адам санап жақсы көретiн. Қылжақтай беретiн жалғыз Тәкежан.
Ғабитхан соңғы күндерде әрбiр кеште үй iшiне «Мыңбiр түн» хикаяларын айтуды машық қып алған.
Бүгiн де кешкi шайдан соң, Ұлжанның қозғауы бойынша, кеше бiтпей қалған бiр қызық әңгiмесiне «Үшсоқыр» хикаясына кiрiстi.
Бiрақ бұл кеште ол әңгiме аяқталмай барып, үзiлiп қалды. Өйткенi терезе түбiнен дүбiрлетiп, қатты жүрiп келген салт аттының дыбысы естiлiп едi. Үй iшi:
– Бұ кiм екен?
– О кiм өзi! Қатты келдi ғой? – десiп аңырып отырғанда, Жұмағұл атшабар кеп кiрдi.
Бұл амандасып болар-болмастан, кеше Тоқпамбет үстiнде болған төбелестi айтуға кiрiстi. Өзiнiң оң жақ бетiнде жара да бар екен. Онысын да және барлық кеше таңертеңнен бастап болған бастан-аяқ халдi де түгел айтты.
Зере естiсiн деп даңғырлап сөйлеп, қатты айтады. Бөжейге дүре соққан жердi құшырланып, әсiресе, сүйсiнiп айтқан тәрiздi.
Зере Бөжейге соққы тигенiн естiгенде Жұмағұлға қадалып, ызғарменен қайта сұрап, анықтап ап:
– Жанашырлық жақсының арты едi. Ардан кеткен екенсiң, түгi. Қуарған неме, оның несiн қақсап отырсын, бала-шағаның көзiнше? – деп, Жұмағұлды зекiп, тыйып қойды.
Үй iшiндегi өзгенiң бәрi де Бөжейдi соншалық үлкен, жақын санағандықтан ба, болмаса кәрi әженiң сөзiнен бе, әйтеуiр бiр түрлi тiксiнгендей боп, үндемей қалды.
Әке мiнезiн сүйсiнiп қостаған жалғыз Тәкежан болатын. Ол:
– Е, аяқтан алмасын, бiлсiн, әнеки! – дедi.
Ұлжан бұған суық қарап:
– Бықсымай, қой әрман! Өзгенiң қылғаны да жетер! – дедi. Бұл әңгiменi Жұмағұлмен бiрге кеп кiрген мосқал қойшы Сатай да тыңдаған едi.
Аздан соң ол күндiз қой жайып жүрiп өзi көрген жайды айтты. Бүгiн түс кезiнде Бөжей, Байсал, Байдалы бар он шақты кiсi Кеңгiрбай бейiтiне әдейi бұрылып кеп құран оқып, көп уақыт үйiлiп тұрысып, содан кейiн күнбатысқа – Шұнайға қарай сапар тартып кетiптi.
Атқосшыларының бiреуiмен Сатай тiлдескен екен:
– Бөжейлер Құнанбайдың үстiнен арыз айтқалы дуанға – Қарқаралыға кетiп барады. Мына атасының басына әдейi кеп, құран оқып аттанды, – дептi.
Жұмағұл мұны ести сала өз шаруасын айтты. Құнанбай Абайды шақырта жiберiптi.
Ертең ол да Қарқаралыға жүрмек. Абайды қасына ере жүрсiн дептi. Бұл хабарды үй iшi үн қатпай тыңдады да, тегiс томсарып қалды.
Ертеңiне түске жақын Абайды ұзақ жолға аттандырғалы жақындары тегiс тысқа шықты. Семiз құла жирен атты күмiс ертоқыммен ерттеп, Абайды соған аттандырғалы Жұмағұл ұстап тұр екен. Абай ең алдымен кәрі әжесімен қоштасып:
– Қош, әже! – деп келіп, екі қолымен әжесiнiң кiшкене кәрi қолын қысты. Әжесi Абайдың маңдайынан иiскеп тұрып:
– Әруақ қолдасын, жолың болсын, Абайжаным!– дедi.
Өзгелермен алыстан ғана "қош-қош" десiп, Абай атына қарай жүре бердi. Шешесi Жұмағұлдың қолынан құла жирен аттың тiзгiнiн алып, Абайды:
– Кел!– деп шақырып ап, – пiсмiлдә, –деп өзi аттандырды.
Баласы атқа қонып, жүруге ыңғайланып, тiзесiн қымтай бергенде Ұлжан өзiнiң үлкен ақ саусақтарын жирен аттың жалына салды. Бiр нәрсе айтатын сияқты. Абай осыны аңғарып, анасының жүзiне қарағанда, Ұлжан бұған бiраз көз салып тұрып:
– Балам, үлкендер бiрде тату, бiрде араз бола беретiн. "Күндестiң күлi күндес" дегендi сен бiлмей-ақ қой. Бөжекеңдi көрген жерде сәлемiңдi түзу бер. Бiр кезде жақсы жақының едi. Кiм тентек, кiм мақұл? Қайдан бiлдiң? Әкең дұшпан десе, сен әдiл бол! Жамандыққа кiм табылмайды дейсiн, жан ашырдан айрылма!– дедi.
Абай жүрiп кеттi. Артына бiрнеше бұрылып қарағанда, аналары үйге кiрмей, ұзақ қарап тұр екен. Шешесiнiң соңғы сөзi Абайдың құлағына әлi естiлiп тұрған секiлдi. Қазiрде бұның жаны ашыған тiлеулесi Бөжей.
2
Абай әкесiмен бiрге Қарқаралыда тұрғалы көп күндер болды. Қазiрде қыс әбден түсiп, қар бекiп алған-ды.
Құнанбай кiшкене қаланың тап ортасындағы, көк шатырлы, үлкен ағаш үйдi жатақ еткен. Қазағуар, қонақшыл татар саудагерiнiң үйi.
Бұл қалаға аға сұлтан көп туысқанын, көп нөкерiн ертiп келген. Құнанбай пәтерiнiң маңындағы үш-төрт кварталдың әрқайсысында өздi-өз тобымен ошарылып орнап жатқан Майбасар, Жақып, Қаратай сияқты Құнанбайға тарапты кiсiлер бар. Майбасар мен Құнанбай пәтерлерiнен күндiз-түнi табылып тұратын тiлмаш, стражниктер болады. Майбасарға тиiстi атшабар Қамысбай, Жұмағұлдан басқа Құнанбайдың өз жiгiтi, өз атшабары – Қарабас та бар-ды.
Бұлардан басқа, жай ерте шыққан бiр топ жiгiт-желеңi тағы бар. Құнанбай жiгiттерiнiң ажарын өзгеден басқарақ көрсететiн бiрен-саран басқа тұқымның жiгiттерi де бар.
Тегiнде Құнанбай қолында Ғабитхан сияқты татардан, Ызғұтты сияқты қырғыздан, Бердiқожа сияқты қожадан келген, тiптi, шеркестен де келген жеке адамдар, немесе тұтас ауыл, топтар көп болушы едi.
Жиыны отызға тартатын нөкерлер сегiз үйде жатады. Қарқаралының тап ортасы Тобықтының бiр аулындай болды. Әке қасынан ерiгейiн десе, Абай анда-санда осы үйлердi шетiнен аралап, өзiнше ермек тауып кететiн.
Бүгiн де таңертеңгi шайдан соң Абай әке қасынан шығып, Майбасардың пәтерiне келе жатты. Күн шағырмақ ашық, Қарқаралы атрабындағы өлке жота жалтырап, аппақ сiреу боп жатыр. Қала желкесiндегi әсем таудың да қарағай атаулысын күпсек қар басқан. Абайға ағашты таулар, қазiрде, ақ шидемiн айналдырып киген, қыс кәрiнiң өзiндей көрiндi. Шытқыл аяз бар. Терiсiнен еске болымсыз ғана жел лебi бiлiнедi. Абай түлкi тымағының бауын байлай бастап, әжесiн есiне алды. Жүрерде:"тымағыңның бауын байлап жүр. Құлақтан тиген шаншу жаман болады. Көресiнi көрiп отырмыз ғой мiнi " деп, өзiнiң мүгедектiгiн мысал еткен. Суықтан сақтана жүрудi көп айтқан.
– Сау ма екен өзi? Әрбiр аяз, әрбiр боран күнi, әсiресе, еске алатын шығар-ау!- деп, Абай Жидебайдағы үйдi тегiс есiне алды. Өзi де шешелерiн сағынған-ды.
Аяғының астында шыныланған қатқыл қар сықыр-сықыр етедi. Үшкiр тұмсық жаңа қара етiгi бар едi. Саргiдiр болған қардан тайғанай бередi. Абай бұл уақытта бала сияқты емес. Жас бозбалаша киiнген. Қара мақпалмен тыстаған түлкi тымағы бар. Үлкендер пұшпақ тымақ кисе, соңғы жылдарда бозбаланың көбi осындай түлкi тымаққа ауысқан едi. Үстiнде тиiн iшiктiң сыртынан киiлген, жағасы қайырма қара барқыт қаптал шапаны бар. Құла түстi ықшам тiгiлген шапан. Аса ұзын жең емес. Кең қолтық, ұзын жең үлгiнi осы Қарқаралы қазағы ғана киедi. Олардың жағасы да Тобықты үлгiсiнен басқаша, Тобықты тымағы Қарқаралынiкiндей төрт сай емес, алты сай болатын. Абайдың кигенi сондай өз елiнiң тымағы. Белiнде кiсе белдiк емес, жасыл түстi кәрiс белбеу. Бұ да – анық бозбаланың белгiсi.
Абай көше бойында салт атпен топ-тобымен өтiп жатқан ел кiсiлерiн көрiп келедi. Көпшiлiгi Құнанбайдың пәтерiне кетiп бара жатқан жандар. Күндегi машық бойынша келiп жататын атқамiнер, даугер арызшылар.
Абай Майбасардың пәтерiне жеттi.
Қақпадан кiре бере жабық қоралардың алдында топталып жиылып тұрған көп Тобықтыны көрдi. Бөтен кiсi жоқ. Тегiс өзiне мәлiм ағайын, туысқандары. Ылғи үлкендер екен. Орта тұста, ақ сеңсең iшiгiн желбегей жамылып, зор денелi, қызыл күрең түстi Майбасар тұр. Қасында Жақып, Төлепбердi, тағы басқа бiрнеше жас жiгiттер бар. Өзге пәтерлерде жататын Тобықтының барлығы осында.
Жалы құлағынан асатын күрең құнан шығарды жiгiттер жығайын деп жүр. Абай бiледi: Қарқаралыға келгелi семiз қой, ту бие, қысырдың тайы сияқты сойыс малы бұл топқа жан-жақтан, "Құнекеңнiң сыбағасы" деген атпен күн санап келiп жататын. Майбасар бiр семiздi сойып, барлық өз тобын бiр арада сыйламақ тәрiздi.
Бұл Ырғызбайлар Қарқаралыға қарай беттеген жол бойында да, мына қаланың өз iшiнде де ылғи осындай күтiм мен бап көрiп келедi.
Iштерiнен осының бәрiне жеткiзiп, өзге қазақтан бұларды әрi жуан, әрi сыйлы қып жүрген Құнанбайға дән риза. Күрең құнан шығардың семiздiгi сол алғыстарын естерiне қайта салды. Бұндайдағы дағдылары бойынша "мырзаны" тағы ауызға алысты.
– Осы жолғы мырзаның абыройы бөлек боп тұр-ау!_ деп бастаған Жақып едi.
Аға сұлтан Құнанбайды Қарқаралы арызшыларымен бiрге осы Тобықтылар тегiс соңғы мезгiлде Құнанбай демей "мырза" деп атасатын.
– Қызғанған дұшпанның iшi күйсiн! Ертең мешiт те бiтейiн деп тұр. Жұрттың тiлеуi тегiс-ақ бұрылды бiлем бiздiң мырзаға, – деп Майбасар мазатсып қойды.
– Мешiттiң өзi де келiскен-ақ екен!
– Бұ Қарқаралы көрмеген сәулет қой...– десiп, Бурахан, Төлепбердiлер де сүйсiне сөйлейдi.
Абай Қарқаралыға келгелi "мешiт" деген сөздi әкесiнiң аузынан да және басқа атқамiнерлердiң аузынан да көп-көп есiтетiн. Әкесiнiң атақ, абыройын осындай көп аузына қатты жайып бара жатқан сол мешiт жөнi екенiн де жақсы бiледi.
Құнанбай өткен жаздан берi бұл атраптағы ең бiрiншi мешiттi осы Қарқаралы қаласына өз әмiр-құдретiмен салғызып жатқан. Сол мешiт бүгiн әбден бiтпек едi. Қала iшiндегi молда, қалпе атаулы, ел iшiндегi атқамiнер қарт-қария атаулы мешiт салғызғаны үшiн Құнанбайды шынымен көп дәрiптейтiн.
Құнанбайға екi күн бұрын келiп кеткен қазағуар имам, молда Хасен Саратай да:
– Қарадан хан туған өзiңсiң... Мәсжiдтiң кәлам шәрифтегi бiр исмi Бәйтолла. Хұдай тәбарака уа тағаланың үйi. Оны надан қауым қараңғы сахара ортасына салған сен, иеннiң сүйген құлының бiрi боларсын. Ынша алла...– деп, көп атқамiнер, старшын, ұлықтар алдында алғыс айтып, фатиха берiп едi. Жаңағыдай бұл дүние мен ол дүниенiң берекесiн бiр-ақ берген хазiретке Құнанбай сол жиыннан қайтар шағында бiр ат, бiр түйе берiп, үйiне апартып салған.
Абай өз әкесiнiң өзге атқамiнер атаулыдан мықты, қайратты екенiн сезедi. Қазiр көп-көп ойлап, көп бағып, танып көргiсi келетiнi дәл осы өз қасындағы өз әкесi. Жақын жерден, қасынан қарағалы әкесi бұған үлкен жұмбақ боп тұр.
Күрең құнан шығардың таңдамалы жылы-жұмсағы ас үйге қарай әкетiлдi. Өзге үйдегi Тобықтылар да қазiр Майбасардың түстiгiне жиыла бастап, қора iшiнде жүрiс молайып едi. Келген жұртты Майбасар үйге қарай бастап, ендi жайланып отырыспаққа бет алған кезде, қақпа ашылып, Қарабас кiрдi.
Жүрiсi шапшаң екен. Майбасар соған қарап, тосып тұрып қалды. Қарабас тақай бере:
– Алшекең келедi. Мырзаға қазiр Алшекең келедi дейдi. Соған сендердi шақырта жiбердi... Тез жүрiңдер!– деп, Майбасар мен Жақыпқа қарады.
Майбасар сеңсең iшiгiнiң жеңiн киiп, қақпаға қарай беттей бердi. Жақып та солай басты. Абай өзгелермен қалайын деп едi, Майбасар артына бұрылып:
– Абай, сен де жүр! Атаң ғой, атаңа сәлем бер, – деп мысқыл еткендей сылқ-сылқ күлдi.
Осыдан екi жыл бұрын Құнанбай мен Алшынбай достығы құдалыққа соғып, осы Алшынбайдың Түсiп деген баласының Дiлдә деген қызын Абайға айттырысқан болатын. Алшынбай сонымен Абайға үлкен қайын ата болушы едi.
Қарқаралыға келгелi, Алшынбай Құнанбайға бiрнеше рет келiп қонақ боп кеткен. Бүткiл бұл атыраптағы атқамiнердiң Алшынбай атын атауы басқаша көрiнген. Оны Алшынбай деушi кiсiнi Абай әлi есiткен жоқ. Ылғи "Алшекең" дейдi. Осы өңiрде аға сұлтан Құнанбай атымен тең аталатын, кейде тiптi жапа-жалғыз аталатын ат соның аты.
Оның ата-тегiн де бар Тобықты, бар Қарқаралы "Қаракөк" деп атайды. Алшынбай белгiлi би Тiленшiнiң баласы, одан арғы атасы Қазыбек би. Осының бәрiне қарағанда Абайдың қалыңдығы Дiлдә, тiптi бiр үлкен, асқақ жердiң қызы тәрiзденедi. Сол қалыңдықтың қалыңмалы да осал болмаған болу керек. Өйткенi Құнанбай аулынан Қарқаралыға қарай шығатын топ-топ жылқы, түйе көбiнше осы Алшынбай аулына барушы едi. Жалғыз ғана құдалық па, жоқ басқа да iлiк пе, әйтеуiр Алшынбай, Құнанбай әбден айқасқан, iшек-қарын араласқан дейтiн жақындардың өздерi.
Майбасар, Жақыптардың Алшынбай аты аталғанда аял қылмай жөнелетiн себебi осы.
Алшынбай аты Абай бар жерде аталса, Майбасар ылғи ғана ұялтып:
– Қайын атаң осы! Бұл атыраптың үлкенi осы. Үстiне баса кiрме! Кiрсең, тәжiм ет, – деп тәлкек қыла беретiн. Жаңағы мысқыл күлкiсiнiң мәнi де сол.
Абай Майбасардың күлкiсiнен жасқанып, Алшынбайдан қашқалақтап жүр едi. Бiрақ Құнанбай Алшынбай екеуi өткен бiр жолы бұны әдейiлеп шақыртып алып: "ұялма" дескен. Жiгiт боп қалдым деп жүрген шағында, ауылдағы келiн-кепшiктей ұялтып, бұқтырып жүрген Алшынбай атын Абай оншалық ыстық көрмеушi едi.
Ал Майбасар мен Төлепбердi сияқты, немесе Жұмағұл атшабар сияқты, тiлiне тыйымы жоқ мысқылшылардың: "қайын", "қалыңдық", "жесiр" деп Дiлдәны ескерте берген сөздер Абайды тiптi Дiлдәның өзiн ойлаудан да жасқандыра беретiн. Қалыңдық жайын Абай әзiрше ылғи жатырқай ойлайтын.
Қазiр көше бойымен үшеу-төртеуi келе жатқанда, Майбасар Абайға бұрынғыдан гөрi салмақты түспен қарап, шынын айтқан кiсi тәрiзденiп:
– Мына мешiттiң тойы өтiп, iс жеңiлейсiн. Кiшкене қол босасын. Содан соң саған айтатын бiр үлкен сөзiм бар. Ашуланба, баламысың? Өзiң зiңгiттей азамат болдың. Алшынбай аулына малды текке берiп жатыр ғой деймiсiң жұрт. Осы жолы Қарқаралыдан қайтарда өзiңе бiр мәслихат айтам, – дедi. Абай күндегi дағдысы бойынша, томсарды да үн қатпады. Iштей Майбасардың ненi айтпағын сезедi. Көнейiн деген ойы жоқ.
Қарабас:
– Айтам деп еру қылғанша, "айттым, бастадым" десеңшi, Абай оны сезбей келедi деймiсiң? Iшi бәрiн сезедi бұның!– деп, мiнбелете бастады.
– Жә, жә! Осы ат мiнгiзгендей көрейiн, тек осындайменмақтағаныңды қойшы, тiптi, Қареке!– деп Абай Қарабастың иығына асыла түстi. Майбасардай емес, Қарабаспен еркiн сөйлесетiн. Және Қарабастың тiлiн, мiнезiн жақсы көрушi едi. Сондықтан ойнап, еркелей беретiн.
– Тек iс бiтсiн... Айтқаным айтқан. Сенiмен әлi сөйлесем. Сөйлескенде бек сөйлесем!..– деп, Майбасар жаңағы сөзiнiң құпиясын молайта бердi. Абай iшiнен:"осыны әкеммен ақылдасып айтып жүр-ау!..– деп ойлады. Онда қалжың емес, шынының өзi болғаны. Неткен бәле?.."– деп, Абайдың кейпi бұзылды. Әлденеден. Әйтеуiр осы жайды айтса, кәдiмгiдей қатты мазасызданады. Сүйткен сайын Дiлдәдан көңiлiмен алыстай түседi. Оның аты бұған бiр алуан зорлық ноқтасы сияқтанады.
Қабағын түйiп, екi көзi жалт етiп, жақтырмай қарағаны болмаса, Абай Майбасардай ағаға қатаң жауап айта алмады.
Осы кезде бұлар Құнанбай пәтерiне де жетiп, қораның iшiне кiрiп едi. Ыю-қию толып жүрген аттылар, жаяулар екен. Мол қораның әр жерiнде үштен-төрттен, тоғыз-оннан топталып, қоралай отырып, келелi сөздерiн сөйлесiп жатқан даулылар. Старшын, билер. Осы кеңестерде тергеу, билiк, бата, серт, айып, кiнә, татулық, араздық та сөз боп жатыр. Жиындағы жандардың көпшiлiгi Бошан тәрiздi. Тымақ, шапандары соны баян етiп тұр. Оқта-текте ғана Балқаш бойынан келген Дадан Тобықтының үлгiсi немесе Дағанды Керейiнiң қой жүнi шекпенi мен шошақ тымағы көрiнедi.
Бұл кең ауладағы топтардың ру-руларын, киiмдерiнен басқа, тағы бiр белгiлерi айқын бiлдiредi. Қарабас Абайға әр рудың атына басқан таңбасын да кеше күндiз айырып-айырып айтып берiп едi. Абай қора iшiнде келе жатып, әр топтың тұс-тұсында байлаулы тұрған аттарына қарап, сандарынан таңбаларын көрiп, iштен танып келедi. Анау, "Көз таңба" дейтiн қос дөңгелек – Арғын, Бошан аттары. Мына бiреу "ашамай" таңба Керей. Ал ана бiреу көк ат ше? Е, е, ол "шөмiш" таңбалы – Найман екен ғой. Бұл жақта Найман да бар екен-ау!" дедi. Екi жерде араптың "шын" әрпiне ұқсаған Төре таңбасын да таныды. Абай тыста осы жайларға қарай түспек едi, бiрақ үлкендер тоқтамады, бәрi де үйге кiрдi. Жақып алдымен жүрiп кеп, Құнанбай отыратын бөлменiң есiгiн ашты. Үшеу-төртеуi тұтас кiрiп, сәлем берiстi. Үлкен жарық бөлменiң есiгiнен төрiне шейiн қымбат қызыл кiлемдер жайылған. Қабырға атаулыда қала сәнiмен жиналған iшiктер, кестелi жайнамаз, оюлап жазылған дұғалықтар. Төсек-орын, құс жастық, жiбек шаршау, шiлтерлер де көп. Үйде топсалы үлкен үстелдiң жанында жуан-жуан ақ жастықтарға шынтақтап Алшынбай мен Құнанбай отыр екен. Мыналар даурыға сәлем бергенде, үйде отырған екеуiнiң ерiндерi болымсыз ғана жыбыр-жыбыр етiсiп, сараң сәлем алысты.
Келгендер Құнанбай мен Алшынбайдың екi жағынан жарыла отырды. Сөйлеп отырған Алшынбай екен. Сөзiн үзiп мыналарға қарап, аз бөгелiп едi, Құнанбай: "айта берiңiз!" деп ишарат еттi.
Толық дөңгелек денелi, қызыл жүз, ақ сақалды Алшынбай тiрсекжең қара қамзолдың сыртынан пұшпақ iшiгiн желбегей жамылып отыр екен. Басында сұрғылт түстi сырма тақиясы бар. Қазақы тақия. Сол тақиясының екi самайдағы жиегiнен ойдым-ойдым боп түскен ақ құйқа көрiнедi. Жаңада қырылған ақ шашы қайта тебiндеп шығып келе жатқанмен, Алшынбайдың тазын жасыра алмай тұр.
Биiк қырлы мұрнын көтере сөйлеп, Алшынбай есiкке қарап отырып:
– Баймұрын өзi де тыржыңдап, өкпе сазын бiлдiргендей...– дегенде, Құнанбай басын тез көтерiп ап, Алшынбайға бұрылды. Алшынбай Құнанбайдың сұрланған жүзiне байыппен қарап:- Бөжейдi қонақ асыға шақырсам, Құнанбай жақтырмайды дейдi. Ендi менiң қазанымды да Тобықтыға билеткенi ме Алшынбайдың деп, маған кiнә тағады бiлем...– дедi.
– Анамен сөйлесiп пе өзi? Оның сойылын не деп соғады екен Баймұрын, сонысын айтты ма?..– деп, Құнанбай жаңағы өзiн терiс қып көрсететiн сөзден аттап түстi.
"Анау" дегенi кiм екенiн Абай бiледi.
Алдыңғы күнi осы Алшынбаймен бiрталай сөйлесiп кеп, аяқ кезде Құнанбай Бөжейге арнап бiр қатты суық сөз айтқан:" Бөжей арыз берiп аяғымнан алғанын қойсын! Болмаса, сұр шекпендi кигiзiп, бойын кездеп, айдатқанша тоқтамаспын!" деп едi. Алшынбай мен осы Қарқаралы қазағының тағы бiр жуаны Баймұрын арқылы Құнанбай мен Бөжей арасының шарпысқан сөздерi жүрiп жатқан-ды.
Бүгiн Алшынбай сондағы сөздiң ендiгi өрiсi қалай ауғанын айтпаққа келген болу керек.
Баймұрынның Бөжей жақты ұстағысы келетiнi жалғыз жаңағы сөз емес, одан басқа жерлерде, Құнанбайдың әр алуан ашу, сөздерiнен бiлiнетiн. Әлгi бiр леп соның сарыны. Оны Құнанбайдың тыңдағысы келмейтiн, ұстасқан кiсiсi дәл Баймұрын емес.
Өкпелесе өкпелей берсiн. Оның өкпесi батса, Алшынбайға батады. Құнанбайды оншалық қайыстырмайды. Екiншi, Алшынбай Құнанбайға жаңағыдай бiлдiргенi болмаса – "сен үшiн маған Баймұрын туысқаным өкпеледi ", деп мiндет қылатын кiсi емес.
Соңғы жылдар бойында Алшынбай, Құнанбай достығы талай сыналған. Туыстан "құдалық", "достық" тәттi болып, екеуi бiрi арқылы бiрiне келген жеңiл-желпi ауыртпалықты есептеспейтiн. Сондықтан, алғашқы сөзiн әлгiмен тастап, Алшынбай Құнанбай күткен жауапқа көштi.
– Әуелi жауап сөзiнiң өзiн айтайын, кейiнгi шарасын ақылдасамыз ғой. Бөжей анау сәлемiне шапшып жауап берiптi. "Көк шекпендi бiздiң мырза пiшкен жоқ, құдай пiшкен. Кiм киерiн көрермiз..." дептi. Баймұрын ба, басқа ма, дем берушi тапқаны болар!..– дедi.
Бұл жауапты естiгенде, бағанадан үндемей мелшиiп отырған Майбасар, Жақыптар селт етiп, қабақ түкситiп, ажырая қарасты.
Iштерiнен:
"Мынау қалай құтырады?"
"Мынаны бiр түлен түрткен екен.!"
"Мәрғау кетейiн. деген екенсiң! Өз обалың өзiңе!" – деген сияқты ажарлары бар едi.
Абай Бөжейдiң не дегенiн естуге ынтық болатын. Жаңағы Алшынбай жеткiзген сөзге ол да қайран қалды. Iшiнен:" қандай ыза, қандай күйiктен туған сөз? Және неткен ер?" деп ойлады.
Құнанбай қайсар жауапты есiттi де, басын жоғары алып, қарсы терезеге жалғыз көзiмен қадалып қарап, үндемей отырып қалды. Сұрғылт жүзi түнерiп, қатты ашумен қарайып бара жатқан тәрiздi. Бетiнде түк атаулысы бозғылданып, бiлiне бастады.
Осыдан басқа не бiр дыбыс, не қозғалыс, не бiр сөзбен сыр берген жоқ. Барды iшiне жиып, буылып, құрсауланып қалды. Мұның бетiне екi рет көлденеңнен қарап өткен Алшынбай таңдана түсiп, сүйсiнiп қалды.
"Берiк, берiк! Бүйрегi без емес, тас болар!"- деп ойлады. Құнанбайды өзi көрiп жүрген атқамiнер iшiнде бөлекше бағалайтын бiр себебi: осындай жердегi ерекше ұстамдылығынан, бойын бермес тұйықтығынан болатын.
Үй iшi үнсiз едi. Бағана есiк алдында, ауыз үйде қалған Қарабас есiктi ақырын ашып басып кеп:
– Майыр кептi, мырза. Сiзге келдi, – дедi.
Құнанбай оған да қыбыр еткен жоқ. Аздан соң есiк ашылып, еңгезердей қызыл сары Майыр кiрдi. Қасында қазақ тiлмаш Қасқа бар. Сақалы шошайған, өзi қағiлез келген арық сұр. Бұл тiлмаш күндiз-түнi осында келiп-кете беретiн.
Майыр Құнанбай, Алшынбаймен қол алысып амандасып болды да, жерге отырмай, Құнанбай қарсысындағы жалғыз орындыққа отырды. Үлкен көк көздерi қылилау келген. Бет ауызын қалың бұйра сары сақал басқан. Шүйдесi қып-қызыл екi қатпар боп тұратын. Мұны қазақ атаулы өз атымен атамай, өзге Майырлар сияқты, сырт белгiлермен атайтын. Жалғыз-ақ, бұрынғы майырларды бiр-ақ белгiмен:"сұлу майыр", семiз майыр" деп, немесе бетiнiң секпiлiне қарап, "тарғақ майыр" десе, мынаның сыртқы түсi, түгi талай ат атауға өз-өзiнен сұранып тұрушы едi.
Сондықтан мұның атын неше саққа мiнгiзiп кеп, бiрде "шапыраш" майыр, бiрде "жүндес" майыр, бiрде "пiскен бас" майыр деп те атасатын. Құнанбай, Алшынбай айналасы оны ақылсыз деген болжалмен, көбiнесе, сол "пiскен бас" майыр деушi едi.
Бұл майыр Құнанбайдың дегенiне жүре бермейтiн. Өз бетi, өз жолы бар. Сондықтан, Құнанбайға жаман атты көрiнетiн.
Қарқаралы деген округтың әмiршiсi - Құнанбай мен осы Майыр. Қазақ округты "дуан" деп, мыналарды бiрде "дуан басы" деп, кейде Құнанбайды "аға сұлтан" дейдi. Құнанбай округты басқаратын приказдың бастығы, Майыр орынбасары болатын. Үшiншi адамы – кiшi сұлтан аталушы едi. Ол қазiр қалада жоқ.
Майыр Құнанбайға Бөжей жұмысымен кеп едi. Құнанбайдың жаңағы ашу үстiнде Майырды керек қып отырғаны да сол жұмыс болатын.
Құнанбай мұндайда ойдағы жұмысына күмiлжiмей, тұпа-тура кiрiсетiн. Сол әдетiмен тез сөз бастап:
– Майыр, сенiң атаң аты Тобықты емес едi. Осы Қарқаралыға кеп бауыр тапқаннан аманбысың? Бөжейдi айдату керек, қағазын дұрыста деп ем. Сары аурудай создың. Да кеттiң ғой. Соның жан күйерi сен болып, бауыр тартып, бауырың езiлiп жүр ме осы, немене?– дедi.
Тесiле қарап, Майырдан жалғыз көзiн алмай, сызданып отыр. Майыр:"аудар!" деп, тiлмашқа қарады.
Қасқа тiлмаш Құнанбай мен Майырға кезек жалтақтады. Жүгiнген бойында құнысып, қозғалақтай бердi. Бiр жағынан орысша тiлi жеткiлiктi болмаса, екiншi жағынан, екi ұлықтың бiрiне бiрi айтатын ашу сөздi тұпа-тұра жеткiзуден, әсiресе, тайғақтайтын. Әлi бөгелiп отыр. Кейде жер шұқып, кейде қымыңдап қозғақ қағады.
Құнанбай мұның бөгелгенiне ыза боп:
– Ей, тiлмаш, осы саған "әке" дейiн, жарықтығым, тек дегенiмдi түгел жеткiзшi! Iн аузында отырған ақкөт торғай сияқты қылп-қылп еткенiңдi қойшы осы! – дедi.
Торғайды айтқанда Майбасар шыдай алмай күлiп жiбердi де, Құнанбайдың ашулы түсiне имене қарап, тәубе қыла қалды. Iшiнен күлкiден өлердей қысылып отыр едi. Абайға да бұл теңеу аса қызық көрiндi. Оның көз алдына: тұрымтай салып жүргенде, iн аузында қылпылдап отыратын шақшақ елестеп едi. Шынында мына сорлы тiлмаш дәл соның өзi сияқты. Бiрақ сөздiң бетi қатты. Күлер жер емес. Абай Майбасардың жаңағы жеңiлтек күлкiден қысылғанын таныды да, өз бойын тежеп қалды.
Тiлмаш бөгеле отырса да, Құнанбай сөзiн жеткiзген едi. Майыр сасқан жоқ. Саңқылдаған зор даусымен қатты сөйлеп, шұбыртып кеттi.
– Әкiмшiлiк өш кiсiден кек алу үшiн берiлмейдi бiзге. Бөжей Ералиновтан түскен қағаз көп, тексеру керек! Және ол үшiн ренжитiн кiсiлер де көп. Айдатпай тоқтай тұр!-дедi.
Осыдан соң екi жағы да шапшаң сөйлесе жөнелiп едi.
– Сөйтiп арпалыстырып ұстамақсың ғой? Көздегенiң сол ғой?
– Жалғыз мен емес. Бұрын аға сұлтан болған Құсбек, Жамантайлар да солай қарайды. Тiптi, мына Алшынбай бiлетiн Баймұрын да солай ойлайды.
– Олар кiм? Бiрен-саран! Олар аздар! Және күндестiкпен сүйтедi. Көп елдiң көп атқамiнерi менiң сөзiмдi құптайды. Көрмей отырмысың соны?
– Аз болса болсын. Бiрақ закон – патша законы, олардың куәлiгiн де тыңдайды. Олардың сөзi де жетедi жоғарғы ұлыққа.
– Жеткiзетiн сенсiн ғой! Айыпкердi сен ұстаған соң, бел аспай қайтедi?
– Құнанбай мырза, сен менi айыптама үйтiп! Бұл екi жүздi семсер сияқты жұмыс.
– Бiлемiн. Қоймаңның сырын бiлемiн сенiң!
– Аға сұлтан! Орныңызды ұмытпаңыз! Бiз екеумiздi де көрпiс сайлаған, – деп Майыр трубкасын тұтатып алып түрегелiп, үй iшiнде әрлi-берлi жүрiп кеттi. Ашумен қатты қызарып алған едi.
Құнанбайдың ендiгi жауабын Алшынбай айтқызғысы келмедi. Дуанның екi бастығы бұдан әрi сөйлессе, ұрысқа кететiн түрi бар. Ол орынсыз. Алшынбай өз көз алдында бұған ырық беруiне болмайды. Құнанбай үшiн де және тiптi өзi үшiн де залалды. Ол бағанадан үстелге шынтақтап, қыбыр етпей отырған қалпынан тез шалқайып:
– Ей, мырза! Ей, Майыр! Сабыр етiңдершi!– деп қатты айтты.
Алшынбайды жалғыз Құнанбай емес, Майыр да сыйлайтын. Талай қиын iсте әлденеше рет iстес болған. Әлi күнге түс шайысқан. Жерлерi жоқ. Және Алшынбай өзi ұлық болып көрмесе де, түптеп келгенде, талай старшынды, тiптi кейде аға сұлтанды да сайлаушының ең мықтысы болатын. Оны да Майыр жақсы бiледi. Есептеспеу қиын. Алшынбай үн қатқанда түрегеп тұрған Майыр Құнанбайға көз қиығын бiр тастап байқап өттi. Құнанбай да Алшынбайды тыңдайтын тәрiздi.
Майыр танаурап, қатты демiгiп орындығына қайта кеп отырды. Алқымында әлi айықпаған ашу бар едi. Демi дiрiлдей шығады.
– Сендер бұлай шалқиыспаңдар, ұлықтар! Мақұл емес!– деп Алшынбай сөйлей бастағаннан-ақ, қасқа тiлмаш Майырға қарай қисая түсiп айтып жатыр.
– Бiрiңе-бiрiң серiксiң, ынтымақты болсаң ел билейсiң. Ынтымақсыз болсаң неңдi билейсiң? Өз бәлең өзiңе жетiп, жұрт та қалар, жұмыс та қалар. Ұғысып iстеңдер. Ал, өздiгiңмен ұғыспасаңдар мына бiздей, арадағы кiсiнiң сөзiн тыңдаңдар. Ол жайы сол!– деп, екi ұлыққа кезек қарап, екеуiнiң де қайтқан түрiн аңғарып ап, Алшынбай:– Ал жаңағы ақырғы жұмыстарыңа келсек, мына мен осы үйге, Құнанбай мырза, саған, – деп, Құнанбай жаққа ырғала түсiп, – сол жұмыспен келiп отырмын. Бүгiн кешке шейiн осы жұмыс туралы рұхсат берiңдершi! Майыр, қазiр сен қайта тұр. Тұрақты бiр жауабын бүгiн кешке мен жеткiзейiн. Сендер екеуiң боп, осы жайды сөйлегендi әзiрше қоя тұруға бармысың? Соны айтыңдаршы! Осыны мен сендерден сұрап отырмын!– дедi.
Алшынбай әңгiмесiнiң тұсында Қарабас ауыз үйден қамыс тегенеге толтырып қымыз әкеп едi. Шүңет келген сырлы сары тегене. Қазiрде Майбасар, Абайлар дыбыссыз ғана қозғалып, үстел үстiне асжаулық жайып, үлкендердiң алдарына жылтыр сары тостағандарды толтырып қымыз қойған.
Бетiнде азғантай ғана құрым белгiсi бар сап-сары қымыз, арқар мүйiзiнен iстелген үйрек ожаумен Майбасар сапырғанда, көпiршiмей, шып-шып етiп шымырлап ғана толқиды.
Дастарқан үстiне үш табаққа сап ашыған бауырсақ қойысты. Жаңағы Алшынбай сөзi аяқтала берген кезде Қарабас ауыз үйден үлкен табақ ыстық ас әкелдi. Бұл дағдылы ет, қуырдақ емес, Құнанбайдың қымызбен қоса жейтiн жаубүйрек деген тамағы едi.
Алшынбай сөзiн аяқтасымен Құнанбай Майырға да, Алшынбайға да асты нұсқап:
– Жеп, iше отырыңдар... Кәнi!– деп, бата қып бетiн сипады.
Мешiт салам деп, имам хазiреттермен көп айқасқалы, Құнанбай өзi арапша оқымаған адам болса да, дiндар, тақуалау кәрiлердiң жаңағы бата қылғыш, бет сипағыш, "пiсмiлдашыл" машықтарын көп iстейтiн болған-ды.
Алшынбайдың әлгi сөзiнiң аяғына ас кеп қалғаны бiр сылтау болса, екiншiден, бұдан әрi сөйлеген сөздiң орны да жоқ. Алшынбай кiрiсiп, "аяқтап көрем" деген соң, Майырдың да өктей қоятын жөнi жоқ. Жайсыз шешсе кейiн көредi.
Ал, дұрыс боп шешiлсе, мұндай iстi Алшынбайға бергеннен абзалы жоқ.
Алшынбайға:
– Айтқаның дұрыс, мен тоқтаймын. Жауабын өзiңнен күтемiн...– дедi де, келген жұмысын тез доғарды. Содан кейiн өзiнiң қымыз құмарлығына салып бес тостағанды үстi-үстiне жұтып-жұтып жiберiп, жаубүйректен азғана асады да, қоштасып жүрiп кеттi.
Тiлмаш тамақ аяқтағанша кетпей кейiндеп қалып едi, сол шыққанша Құнанбай жаңағы сөз туралы "ләм" деген жоқ.
Аздан соң тiлмаш кеттi. Содан кейiн барып қана Құнанбай:
– Параға жемсауы толған ғой әлгi пiскен бастың. Бет алысын көрмеймiсiң? Баймұрын арқылы Бөжей, Байсал тығындаған ғой...– деп, бағанадан желiсi үзiлмеген ойының бiр түйiнiн айтты.
Алшынбайдың ойы да осы туралы едi. Ол бiрақ Құнанбайдан гөрi арырақ ойлап, ойына әр түрлi жайсыз күдiктер түсiп, күңгiрт тартып отырған.
Құнанбай сөзiне шапшаң жауап қайырған жоқ. Сараңдап барып:
– Пара деген бiр сәрi ғой. Пара жемейтiн ұлық бар ма тәйiр? Оң-солынан қабат алып, қабат қылғып та қыбын тауып жүрмей ме? Мына жердiң тетiгi ол ғана болмай тұр, – деп, бүгiн әдейi Құнанбайға өздiгiмен айтпаққа келген сөзiне ауысты. Кейде маңдай терiсiн жиырыңқырап, екi көзiн жұмып сөйлей бастайтын әдетi бар едi, соған салып:
– Мен осы қыбырдың бәрiнен көз алмай, көлденеңнен бағып отырған кiсiмiн ғой. "Тоғыз құмалақты ойнаушыдан да көлденең көргiш келедi деушi едi бiздiң би"...– деп өз атасы Тiленшi бидi есiне алып, – сол айтқандай, Тобықты iшiндегi ойындардың ендi басқа бiр белге шығатын кезi жеттi. Аяқтамаса насырға шабатын. Түрi бар!- дей түсiп бiр тоқтады.
Құнанбайға құдасының бұл бет алысы оқыс жаңалық едi.
– Алшеке! Бөжей мен Байсал Тобықтыда аяғымнан алам десе, дуанға келiп жағамнан алмақшы. Аянар жерiм қалмады ма осы?– дей берiп едi, Алшынбай сол қолын үстелден аз көтере берiп:
– Алысар болсаң, аянбассың. Алысқан соң о да аянбас. Бiрақ жаңағы Майырды аңғарсаңшы! Ол ғана емес, ар жағында анталап жүрген кешегi хан тұқымы төрелердi аңғарсаңшы! Сөзқұмар, бәлеқұмар Баймұрындар аз ба? Соның бәрi аға сұлтандық қолымыздан мүлдем кеттi деп жүрген жоқ. Ылғи әр кезеңнен баспағып, "түрт сайтанмен" жүр. Тегiнде өз басыңмен байланысқан сөздiң өршiгенi құрсын...– деп, шетiн нәзiк жайға тұспал жасады. Құнанбай ендi түсiне бастады. Бағанағы Майыр да, ендi тiптi Алшынбай да, Құнанбай, Бөжей тартысының түбi – бас араздық екенiн тұспалдайды. Бара-бара: "аға сұлтан басымен Бөжейдiң аулын шапты, өз қолымен қыруар елдi қырқа матады... Дүреледi" деген сөздер бәле боп, ұлғаймай тұра ма? Бөжейдiң "арызы" деген – "аяспау " деген сияқты, әр жерден шаң берiп жатқан жайдың бәрi сол дүмпудiң белгiсi.
Құнанбай Алшынбайдың жүзiне ойлана қарап:" ендеше барыңды айтшы!" дегендей, үндемей тосып қалды. Алшынбай ендi Құнанбайға қадала қарап отырып, жiтi сөйлеп:
– Бүгiн мына мешiт бiтiп, абыройың асып отыр. Атағың көпке кетiп жатыр. Соны күндейтiн де кiсi көп. Алдымен анау көрпiс, мына жаңағы Майыр күндейдi. Кiшiреймейсiң, кешiрiм етесiн. Ақ көңiлiң мүлде ағарсын. Мұның да бiр Құнанбайлығың болсын. "Игi жұмыс үстiнде кiрбеңнен арылам" дегенiң болсын. Ана Бөжей ағайыныңды жау қып жатқа жiберме! Бауыр қып қасыңа тарт, татуласшы осы!– дедi.
Құнанбай көпке шейiн үндеген жоқ. Татулықты Алшынбай сұрағанда, қай жауабын болса да ойланбай айту қиын. Анығында, бар Қарқаралы дуанының шын дүмше-байы осы Алшынбай. Көп рудың нелер үлкен дауы да осының алдынан тарайды. Одан берi де ана бiр кезде Құсбектей төре Алшынбайды өкпелетiп алған соң, аға сұлтандығынан айрылған.
Алшынбай достығы арқылы ғана аз ғана Тобықтының Құнанбайы аға сұлтандықты алған. Және Бөжейдi жау қып қуа берсе, астында жатып та аяғын шайнайтын түрi бар. Аңғар солай боп барады. Онан соң iстесе б-бөжейге бұл iстедi, Бөжей әлi бұған не iстедi? Алшынбай сұраса бергеннен абзалы жоқ екен деген байлауға кеп едi. Өздiгiнен " тез келермiн " деген байлауы емес екенi рас. Алшынбай емес, өзге кiсi айтса да бүйтiп тез қайтпас едi. Ендi мына тұс оның бәрiнен бөлек. Сол себептi Құнанбай бекiндi де:
– Алшеке, айналаны көрiп, болжап айтып отырсын ғой. Достықпен айтып отырсың. Аңғармасам айыпты болар ем. "Қайтпас-ақпын" деп едiм. Бiрақ жалғыз қатыбас мен болайын ба? Ақыры құдай бiлсiн, өзiң бiл, өзiң аяқта!- дедi
Сөз сонымен бiттi де, Алшынбай бiраз отырып үйiне қайтты.
Абай Бөжей үшiн риза едi. Тiптi Алшынбайға да iштей көңiлi жылы тартқандай болды. Түсi суық, рақымсыз жаулықтың ендi бетi жылынып, татулыққа айналғанын Абай "уh" деп, күрсiне сүйсiнiп қабылдады.
3
Осы сөз болған күннiң кешiнде Абай Қарқаралы қаласын жапа-жалғыз аралап кеттi. Кейде бiр iшi пысып, жүдеу тартса, немесе бiр нәрсеге риза боп, көңiлi өрбiсе, осылайша жалғыз кетiп қалушы едi. Күн кешкiргенмен әлi батқан жоқ екен. Қала желкесiндегi әсем таудың қарағайлы жотасында қызыл арай сәуле бар. Тау басында жел тұрды бiлем. Тоғайсыз ашық жондар да сырғақ көрiнедi. Жаяу борасындап, ұйтқи түсiп қызғылт құйын ұшқындайды.
Қала iшiнде желсiз шыңылтыр аяз бiлiнедi. Жайсыз суық емес. Бойды ширықтырып, жинақы ұстататын жеңiл мезгiл. Таудың қалаға қараған бетiн кеш көлеңкесi басқан. Жақын жердегi жақпар тастардың өзi де қазiр көкшiл көлеңке iшiнде көгiлдiрленiп, алыстай түсiп, түнге бейiмдеп барады.
Абай өз пәтерлерiнен екi-үш көше ұзап кетiп едi. Бiр уақытта пұшпақ айналып, даурыға сөйлеп келе жатқан жаяу топты көрдi. Көп адам болса да, iшiнен Абайға таныс кiсi бiлiнбедi. Күлiсiп, дабырласып сөйлеп келе жатқан ылғи жұпыны киiмдi жатақтар. Жаяу жүрiстерiнен де қаладағы қаракет адамдары екенi танылып тұр.
Бүгiн Абай көңiлi дүниенiң бар көрiнiсiнен бiтiм, жарастық iздеген бiр мейрiмдiлiк халiнде. Жас, кәрiсi аралас тегiс құрдастай күлiсiп келе жатқан топ Абайға қызықты, жарастықты көрiндi.
Себепсiз жымия күлiп, осы топты Абай көше ортасында аңырып, тосып қалды. Бiрақ топ iшiнен мұны байқап, елеген бiр жан да жоқ. Аяқтары шыны қарды шақыр-шұқыр басып жақындап қалды. Абай ендi байқады. Бар топтың ентелеп қамағаны – үлкен ақ сақалды, келiстi қарт екен. Өзi де күлiп, топты да күлдiрiп келе жатқан сол.
Бiр тосын, ғажап нәрсе: шалды екi жағынан қолтықтасып келедi. Шал өзi басын тiк ұстап iлгерi басып келе жатқаны болмаса, ешқандай бет бұрмайды. Сөйлегенде де ешкiмге қарамай, тура бет алдына қарай сөйлеп келедi.
Абай мынадай өзгеше шалды бiрталай аңырып, қайран қап тұрып зорға аңғарды. Қарт соқыр екен.
Топтың мұны байқамағаны тiптi жақсы болды. Қасынан өте бергенде Абай да қосылып, ере жүрдi. Осы көше бойында жалғыз Абай емес, қақпа алдында отырған, қарсы келе жатқан кiсiнiң бәрi де шал тобына қызығып, iлесе келедi.
Кейiнiрек келе жатқан бiр бурыл сақалдыдан Абай:
– Бұл кiсi кiм, аға?..– деп едi. Анау таңданып:
– Е, бiлмеушiмең Шөжiкеңдi? О не дегенiң? Бұл – Шөже ақын емес пе?– дедi.
Шөженiң атына Абай қанық, бiрақ көргенi осы. Атын естисала ол бурыл сақалдан сытыла жөнелiп топтың алдыңғы қатарына iлесiп, Шөженi жақсылап қарап, сөзiн тыңдай бастады.
– Шөжiке, бiзге жүр! Бiздiң үйге келдiк мiне, айтып тұрған мына мен Бекбергенмiн, - дедi бiр қырма сақал жаяу.
– Жо, бiзге барады.
– Уа, қойыңдар, мен өзiм алыстан ертiп келемiн!
– Ой, не дейсiңдер? Шөжiкеңнiң түскен үйi бiздiкi! Аты бiздiкiнде тұр!– деп, тағы бiреу үн бердi.
Осындай керiс үстiнде топ тегiс иiрiлiп тоқырап қалды. Әрлi-берлi өткен жүргiншiлер тағы кеп қосылып жатыр. Жаңағы даурықтардың бәрiн естiп, тоқыраған Шөженiң өзi. Ол қатты, ашық дауыспен қарқылдап сүйсiне күлiп:
– Уай, жарандар, мен бiр ақыл айтайын ба?..– дедi.
Жұрт тегiс қадiрлi қарттың аузынан шыққан лебiзiн күтiп:
– Айт, айт. Шөжiке!
– Уа, төресiн өзiң айт!
– Уа, қайда қонасың, өзiң таңда!- десiп, анталай бастады.
Шөженiң даусы бұл дабырдың бәрiн басқандай, зор екен.
– Уау, осы жегiзбегiң – асың, жаймағың – төсегiң ғой. Дән ырзамын, ағайын. Бiрақ ырзамын, деп қана қоймаймын, осы жаңағы " маған-маған " деп даурыққаныңның бәрiңе де барам. Бәрiңнiң де асыңды iшем. Шөженiң көмейiне тас тығылып қала қоймас ендi бұл бес-он күнде. Сол сарайым сау болса, жаңағы үн бергенiңдi тегiс мұрныңнан тiзiп тұрып, бiр күн түстiк, бiр күн қонақасы жеймiн. Ал, қазiр болса, күн ызғырық тартты. Кешкiрдi бiлем. Менiң кәрi сiңiрiмдi соза бермей, осы ең жақын қақпаның бiрiне бұрамысың, әкелер?..– дедi. Бастан бергi сөзiнiң барлығын күле тыңдап тұрған жұрт ерiксiз тоқырады. Ең жақын үй осы қақпасының алдында жиын тұрған үй едi.
Қора иесi қалбалақтап, iшке қарай жүгiрiп кеттi. Жиын тарқай алмай, Шөженi қимай тұр.
Қонақасы жайынан тоқтам тапқан ел, ендi Шөженiң бiрер ауыз сөзiн естiмей кете алатын емес. Шөженiң қасында тұрған бiр қартаң кiсi ақынға қозғау салғысы келдi бiлем:
– Уа, Шөжiке, дуанға жаңа келдiң ғой, мұндағы дақпыртты естiп жатырмысың?– деп едi, Шөже:
– Е, е, айт! Не дейдi? Не деп жатыр дуаның?– дедi.
Жаңағы қартаң кiсi қала жаңалығынан хабардар екен. Құнанбай салған мешiт бiттi. Алшынбай, Құнанбай соны той етпек және аға сұлтан Құнанбай ағайынымен бiтiсетiн бопты. Ұлықпен Алшынбайлар табыстыратын бопты!– дедi.
Абай мына сөзге аса қайран болды. Өз әкесiнiң атын дәл мына жерден естимiн деген жоқ едi. "Мешiт бiр сәрi, тiптi оның араз-құразы да иен жұртқа мәлiм екен-ау!– деп таңданды.
– Е-е, араздасам деп, ұлықтығынан айрылып қалмасын дейдi ғой.
– Құнанбайдың қамқоры Алшынбай бопты ғой.
– Әрине, бәр-бәрiн жалғастырып, септестiрiп жүрген сол Алшынбайлар.
– Тобықтыға абырой әперiп, ұлық қып, үске шығарып қойған да сол өздерi.
– Ендi мiне Тобықтының жемпаздары қасаптың да семiзiн, лапкенiң де қызарғанын құртып барады. Осы маңдағы қос атаулының да қысыр тайы мен ту биелерiн түгел жемей кететiн емес...– деседi.
Шөже осы жайларды күле тыңдап тұрып, бiр кезде оп-оңай өлеңдете қоя бердi. Ашық даусы саңқылдап:
Болыпты бір ақсақ таз және соқыр,
Құранды мысық сопы молдаң оқыр,
Болғанда ақсақ дария, соқыр қарға,
Ортасын дарияның қарға шоқыр, –
дедi. Жұрт тегiс ду етiп күлiп жiбердi. Шапшаңдығына, айтқыштығына қайран боп, таңдай қаққандар да бар.
– Ақсақ тазы – Алшынбай.
– Соқыры – Құнанбай.
– Не қыл дейсiң? Ал, қайтпас кәрiң жалғыз ауыз өлеңмен жайратты да салды!– деп жұрт жапырлап сөйлеп жатыр. Абай бұл сөздерден қатты ұялып қысылды да, шеттей бердi.
– Осы кезде үй иесi шығып Шөженi ерте берiп едi. Жиын тарамастан бұрын Абай жалғыз бөлiнiп, өз үйлерiне қарай асыға жөнелдi.
Төмен қарап келе жатқан Абайдың құлағынан жаңағы бiр ауыз өлең әлi айыққан жоқ. Бар сөзi есiнде. Iшiнен қайта-қайта айтады. Жаттап апты.
Мынау жалғыз ауыз өлең бағана, күнi бойы күмбездей боп үлкен көрiнiп отырған екi рудың екi шоқысын бiр-ақ соғып жермен-жексен еттi. Тайпитып кеткен сияқты көрiндi.
"Алшеке, Алшеке" дегендерi – "ақсақ таз" аталды. Алшынбай сылти басады, ақсақ екенi рас. Ал, "аға сұлтан", "мырза" атанған өз әкесi – "қарға"! Қандай қарға? Қарқаралының ен байлық, ел дариясының жалғыз еркесi. Жақсы-жайлысын жапа-жалғыз қызықтап, шоқып жеп отырған қарға!
Әлемде сөзден күштi не бар екен? "Сөз өңменiңнен өтедi ғой" деген Қаратайдың тағы бiр тапқыр сөзi есiне түстi.
Осындай өз ойымен өзi боп, iшiнен аса қатты теңселткен бiр күштi сезген Абай көшенi де, көшедегi жүргiншiнi де аңғармай, көрмей келе жатыр.
Бiр пұшпаққа жақындап қалған екен. Дәл бұрыштан бұрылып, бұған қарсы шыққан үш аттыға көзi түстi.
Аңырып тұра қалды да, тез таныды. Келе жатқан Бөжей, Байсал, Байдалы екен. Ортадағы түлкi тымақты күрең төбел атты – Бөжей. Ақсұр жүзi жабыңқы. Қоңырқай мұрты менен сақалына кештi аяз қылау салыпты.
Абай тоқтаған қалпында бойын тез жиып, аттылардың алдына жұмысы бар кiсiдей көлденеңдеп кеп, тосып тұрды. Аттылар мұның қозғалысын оқыс көрдi ме немесе таныды ма, аттарын баяу бастыра бастап едi, жақындап, тұстас келдi.
Сол уақытта Абай үлкен ықылас бiлдiрiп, айрықша бiр тағзыммен төсiн басып, қатты дауыстап:
– Ассалаумағалайкүм!..– деп сәлем бердi.
Медреседе жүргенде: "Көшеде хазiреттi көрсең, осылайша тағзым ету керек " деп халфелер үйретушi едi.
Абай көптен берi ешкiмге бүйтiп сәлем берiп көрген жоқ. Қарқаралыға келгелi Бөжейдiң көрiнгенi осы. Шешесiнiң жүрердегi сөзi есiне түстi ме, болмаса қазiргi көңiл күйiне сай келдi ме? Қалайша бүйтiп әдеп шығарғанын Абайдың өзi де байқамай қалған-ды.
Өзге қазақтан бөлек, мына сияқты, бiр алуан сыпайылыққа Бөжей оң назарын салды бiлем... Атының басын тежей берiп:
– Уағалайкүммәссәләм, балам!..– деп тоқырай қалды.
Байсал Абайды жаңа таныған едi. Жақтырмай, мұрнын тыржитып:
– Өй, мынау екен ғой, жә жүршi!– деп, атын қозғай берiп едi, Бөжей:
– Тоқташы!– дедi.
– Ей, сол антұрғанның баласының сәлемiн алушы ма ем?– деп, Байсал Абайға қабағын түйе қарады.
Абайдың екi бетi ду еттi. Оқыс жалын бетi емес, iшiн де шарпып өткендей. Кiнәлап, ренжiген жазықсыз баланың отты көздерi жарқ етiп, Байсалға қадала қарады.
Бөжей Абай күйiн жақсы таныған сияқты едi. Байыптап қарап алып:
– Балам, жөнiңдi айтшы, бiздi көрсең, сәлем бер деп әкең айтып па едi, жоқ өздiгiңмен iстедiң бе?– дедi.
– Бөжiке, әкем емес, өзiм берiп тұрған сәлемiм сiзге!
Абай болса, күндiзгi өзiн көңiлдендiрген күйiн ұмытпаған болатын. Қарқаралының кейбiр көше қазағы естiген татулық жайын Бөжей, Байсалдар әлi естiген жоқ-ты. Жаңа, кешке жақын ғана Алшынбай бұл үшеуiне кiсi жiберiп, өз пәтерiне асқа шақырған екен. Не сөз барын бiлмесе де соған аттанып бара жатқан бетi осы едi.
Абай жауабын естiген соң Бөжей ықыласпен қарай түсiп, жақындады да:
- Әкең айтпай, өзiң бiлген болсаң, батамды берейiн. Көзiңнен жақсы жанар көрдiм ғой, шырағым!...– дедi.
Байсал бұл сөздi де жақтырмай сырт қарай берiп едi, Бөжей оның қозғалысын танып:
– Ей, Байсал, сен бата бермегенмен, мынау болайын деп тұрған бала ғой, – дедi де, Абайға бұрылып:
– Ендiгiнiң жүгi сенде қалар, балам! Жолың болсын! Жалғыз-ақ өзгенi берсе де әкеңнiң қаттылығын бермесiн!– деп, бетiн сипады. Абай да Бөжейге қадала қарап тұрған қалпында бата қылып, бетiн сипап едi.
Аттылар жүрiп кеттi. Байдалы бағанадан үндемеген едi. Ендi ғана Бөжейге қарап:
– Екi көзi сексеуiлдiң шоғындай жайнап тұр екен өзiнiң...– дедi.
Абай тұрып-тұрып барып қана қозғалды.
Шын ба? Шын айтты ма? Жоқ әлде Байсалдың қаттылық, аямастық мiнезi балаға ауыр тимесiн деп, жаны ашығаннан айтты ма? Бөжей не мәнмен мұндай жақсы бата бердi! Ойда жоқтан, оп-оңайдан, осындай таудай үлкен сый бола ма? Мырзалық па? Жоқ әлде Абайды аз бiлсе де, тез танығаны ма? Үлкендер көреген, танығыш, сыншы ғой! Шынымен-ақ танып айтқаны ма? Олай болса, Абай жаман кiсi емес, жақсы кiсi болмақ қой!
Бұл жайды ойлаған сайын балалық өзiмшiлiгi қатты ырза болды. Абайдың iшi ала қызыл, бiр түрлi қуана серпiлiп, тез-тез құлаш сермегiсi келгендей. Әлдеқандай өрiс iздегендей.
Ендi асыға жүрiп келедi. Күн қазiр ымырт бопты, оны да жаңа байқады. Екi көше адасып, пәтерiнен асып кетiптi. Мұны да жаңа бiлдi. Қайта жүрдi.
Ауылда жүргенде қысы-жазы дөң басында өтетiн кеш, қазiр тағы да бiр өзгеше боп серпiлтiп, өз қуатын айрықша бiлдiрiп, Абайға қатты әсер етедi.
Өзi салмаса да, Абай қаршыға салған үлкендердiң қасына өткен жазда көп ерiп едi. Сонда ымырт жабыла бергенде, апақ-сапақта, кеш қараңғылығы қоюланған сайын, көк қаршыға, секунд санап жалындай шалқып, жайнай берушi едi. Абай өз ойын, өз көңiлiнiң күйiн мына кеште дәл сол шабыттағы бетi қайтпас қаршығадай сездi. Бүгiн бiртүрлi сергектiк, сезiмдiлiк бар.
Өзге күндерден дәл бүгiнгi күннiң уақиғалары әлдеқайда бөлек. Күндiзгi әкелер, әлгi Шөже, жаңағы Бөжейлер. Бiр Қарқаралы қаласының алақандай аясының iшiнде болғанмен, осы адамдар арасы соншалық кереғар. Тiптi дүниенiң төрт бұрышындай алшақ жатыр. Бiр жерде күш, бiр жерде өнер, бiр жерде мiнез. Аралары және бiтiмсiз боп, әр салада жатқаны несi! Бәрi бiр орынға жиылып, ынтымақпен бiр арадан табылса не етер едi?
Бұл ой Абайға ең алғаш келген ой едi де... Және тiптi өз ойы сияқты көрiндi. Анығында: "ақыл, қайрат...", "ақыл мен бақыт, байлық" дегендердiң өзара дауы, таласы деген " парсы, түрiк " тiлiндегi кiтаптардан былтырлар бiр оқыған нақыл әңгiмесi бар-ды.
Қазiрде Абай соны өмiрден тапқанына да дән ырза. Өз ақылымен тапты. Тапты да: "осының бәрi бiр жерде, бiр кеудеде, бiр адамның iшiнде болмаққа лазым..." деп, өзгеше бiр сенiмдi байлау жасады.
Осы оймен қатар, өзiн осы Қарқаралыға келгелi қатты өсiп, ұлғайып қалған кiсi сияқты көрдi. Талай жанды көрiп, талай сөздердi ұқты. Тiптi Шөже ақынды да өз құлағымен есiттi.
Талай ру, талай жерлердi де бiлдi.
Тыстан аса көңiлдi әсер алған Абай ымырт әбден жабылғанда Майбасардың пәтерiне кеп кiрiп едi. Ауыз үйде, етiгiнiң өкшесiне қатқан қарды Абай бүгiн өзге күндерден қаттырақ, ширақ текпiлеп түсiрдi де, табанын жылдам-жылдам сүйкеп, сүйрете сүртiп, төргi үйге кiрiп келдi. Екi бетi кешкi аяздан қып-қызыл. Үлкен көзiнiң ақ-қарасы ап-айқын боп, жалт-жалт етiп, ширақ бiр оттылықпен қарайды.
Үйде Майбасар, Жақып бастаған туған-туысқандар көп екен. Бағана тайдың етiн жей алмай кеткен жиын, ендi шындап ниет қып, қайта тегiс жиылған тәрiздi. Үлкен сары самауырды жаңа ортаға алысыпты. Шайды "сорап-сорап" тартысып жатыр. Майбасар Абайдың түсiне сүйсiне қарап:-
Абайжан! Тоңған жоқпысың, қайда жүрдiң! Кел, шешiн, шай iшiп жылыншы!- деп қағыла берiп, өз қасынан орын босатты. Абай асықпай шешiнiп болып, шайға кеп отырды.
Жақып шайды сiлтей түсiп:
– Бол, бол! Шайды тез-тез iшiп, әзiр отырыңдар, жiгiттер!– деп, барлық жиынды асықтырып отыр екен.
– Рас, рас. Қаратай, Ызғұттыдан хабар келiсiмен, жөнелу керек...– дедi Майбасар да.
– Е, ас әзiр, үй әзiр. "Жасиғ" намазынан соң келедi, – дедi ғой қонақтарды.
– Ол намазды жаңа мешiт iшiнде ұзақ оқитын да шығар.
– Е-е, ендi Хасен молла, жаңа имам болғаны осы. Бұл намазды тез бiтiре қоймас.
– Бәсе, "Ясин" мен "Тәбәрәктiң" бәрiн оқымай не бопты? Өзiн мақамдап оқымай тоқырамас!– десiп, күле түсiп Төлепбердi, Бурахан, Жұмағұл сияқты жас жiгiттер шайдан оп-оңай шыға қойғысы келмей отыр.
– Өй, не айтасыңдар, тәйiр! Тез болыңдар! Өздерiң жаңа мешiттегi намазға бармаймысың әуелi? Майбасар, бармаушы ма ең намазға?- деп, Жақып қайта дегбiрсiздендi.
Майбасар дәл намаз үшiн онша асыға қоятын тәрiзденбедi. Мойнын бұра берiп күлiп, Абайға қарап:
– Е, жаңағы қалың жиынның iшiнен мешiт iшiнде орын тиедi деймiсiң, тәйiр! Төрiне кетсең қонақ шыққанша үйге жете алмай қаласың. Онда Ызғұтты: "қонақтан бұрын келмейсiң" деп, бауыздалып өлсiн...– дедi.
– Е, шығар ауызға, жақын жерден-ақ сапқа кiрсең болмай ма. Бармасақ ұят қой! Тiптi, мырза бiлсе, ұрсып жүрер!..– деп Жақып күдiк айтып едi:
– Мырзаңа "бардық, оқыдық" деп өтiрiк айта саламыз...– деп жұртты ду күлдiрiп, Майбасар, – жарықтық мешiт жақсы болғанмен, босағасында қайдан отырам. Намаз оқимын деп, өңшең киiз төбе Бошан Қарашордың саптамасын күзетем бе? Соның жалпақ табаны басқан жерге бас қоям ба?..– деп намаз жайын бiржолата қылжаққа сала бастады.
Абай Майбасардың үп-үлкен басымен балаша қылжақтап отырғанына қызығып күле бастады.
Дәл мешiт ашылғалы тұрған жерде және Қарқаралы елiнiң бар шонжарлары сонда жиылып, алғаш намаз оқып, Құнанбайға алғыс айтатын сағатта Майбасардың былайша қылжақ еткенiн Жақып жақтырған жоқ едi. Iшiнен: "дағдылы, бейпiл ауыз, мiнезсiздiгi" деп ойлады да, өзге көпке бүгiнгi кештiң ерекше кеш екенiн ескертпек болды.
– Бұл мешiт, бiле бiлсеңдер, бiздiң мырзаға да, онан соң, осы отырған бәрiңе де зор абырой әперетiн мешiт қой, жарықтық!– дедi.
Майбасар бұл тұста қайтадан нығызсып, дардия түсiп:
– Е-е, соны айтсаңшы! Дұшпан атаулының аузына құм құймай ма бұл мешiт? Бәлем, Бөжей де осыны сезген болар. Татулықты iздеген тәрiздi ғой! – дедi.
Татулықты кiм iздегенi бұларға мәлiмсiз едi. Бiрақ Құнанбай айналасы: "Бөжей ығыпты! Бөжей әлi жетпесiн бiлiп, татулық сұрапты!" дегендi ендi осылайша бастамай отырмайды. Ондайды алдымен айтатын, әрине, осы Майбасарлар.
– Байғұс Алшекең де дос-ақ қой! Бiздiң мырзаның анық тiлеуi, адал жақыны сол бақыр ғой...– деп, Жақып Алшынбайдың күндiзгi мiнезiн еске алып едi қызғанады. Абыройыңды төре-қараның бар жел-аузы қызғанады, тiптi ұлық та қызғанады. Алдымен әлгi Майыр қызғанады!" дедi ғой. Дұп-дұрыс қой, мешiт салып, абырой асып, елдi алып, Едiлдi алып бара жатқан соң, өзiмен иығы асып ырық бермей кетедi, – дейдi ғой Майыр.
– Майыр, пiскен бас, қызғанудан бұрын әуелi Бөжей, Байсалдан параны да соқты! Сол ғой оның өктеп отырғаны, құлқынын танымаймысың?.– деп, Майбасар өзiнiң күндiзден байлаған шешуiн айта кеп, – ал, ендi Бөжеймен татуласу да осы бүгiн кешке болады. Осы намаз, осы астың үстiне олар да келедi, оны есiттiң бе?– дедi.
Дәл бұл арасын Жақып та, өзге бұнда отырған жiгiттер де естiген жоқ едi. Абай да бiлмейтiн. Бәрi де аз аңтарылып қалып, iштерiнен Бөжейдiң бүгiнгi татуласа келетiн пiшiнiн көргiсi келдi.
Майбасар осы жайдың бәрiне тоқмейiлдене түсiп:
– Бар жақсылықтың басында әйтеуiр бiр Алшекең. Берген мал адал ғой Алшынбай аулына!– дедi де, қасында отырған Абайға иiлiңкiреп, төне түсiп:
– Ұқтың ба? Бәлем, осы жолы бармай құтылшы қайныңа!– деп, Абайды тағы қолға ала бастады. Бiрақ Абай дәл осы жолы бұрынғыдай жасыған жоқ. Әншейiнде, бұндай топ iшiнде Майбасардың осы қалжыңынан терлеп-тепшiп қысылатын болса, бүгiнгi кеште олай емес. Үйдiң iшi Абайға қарап ақырын күлiсе бастады. Майбасар Жақыпқа қарап көз қысып отыр едi.
– Майеке, тағы бастадың ба, бармаймын тiптi!..– деп, үлкендерге бұрылды да, күлiп қойды.
– Өй, жаман! Жаман бола ма деймiн осы шiркiн! " Өлi-тiрiсiн берген. Соң, өлi күйеу жата ма?" деп, өзiң қалайсың? Иегi ителгiнiң тамағындай боп үлпiлдеп келiн отыр анада "келмей кетсiншi бәлем!" деп, ол сенi сынап отыр осы жолы. Өзiң сүйекке намыс болатын жайды ойламасаң керек мүлдем!– деп, Майбасар Абайды шындап айналдыра бастады.
Абай әлi де қысылмай, күле қарап Майбасарды мысқыл еткендей мырс еттi де, арт жағында тұрған домбыраны алып, даңғылдатып тарта бастады. Жауап қатқан жоқ.
Майбасар жауап ала алмай аз отырып, қайтадан қадалып:
– Ал, айтсаңшы! Қасыңа жолдас қып мына отырған барлық атпал жiгiттердi ертем. Тек емеурiнiңдi бiлдiршi!– дедi.
– Майеке, қойыңыз дейiм!
– Уа, тiптi қоймаймын! Бiлдiң бе?
– Япыр-ау, осы сiзге түсер олжа бар ма? Тым құрыса, жеңге болсаңыз бiр сәрi едi!
– Жеңге болмасам жеңгеден артық айызым қансын!
Абай күлiп жiбердi де, бiр ерекше ойнақы тентектiк тауып:
– Осы бiр емес, екi емес... Шын қоймайсыз ба?– деп, домбырасын тоқтатып, алдына көлденең салып Майбасарға қадала қарады. Күлiмсiреп қараған үлкен көздерiнде аса бiр қызулы жалын көрiнгендей едi.
– Ал, қоймадым!..– деп Майбасар, "қайтер екен" дегендей ежiрейе қарады.
Абай өзi көрген Шөженiң қалпына салып, күлiмсiреген көзiн сығырайтып, басын жоғары көтере берiп соқтырта жөнелдi:
Уа, қой десе, бір қоймайсын
Аз болды ма, Майеке,
Осында көрген қызығың?
Кертіп жеп-ақ жүрсің ғой,
Қарқаралы халқының
Жал-жаясын, шұжығын.
Алған, жеген аздай-ақ
Тағы бірді тауыпсың.
Уа, Алшынбайдың қызы кім?
Адақтамақ сертің бе,
Осы өңірдің елінің
Жүйрігі мен жортағын?
Айтпай-ақ қойсаң не етуші еді,
Сонда да бар ма ед ортағың?
Гүж-гүждеп бір қоймайсың,
Бұқасы ма ең қашырар
Сол ауылдың топырағын?
Біле білсең осы сый
Жетер еді, қайнаға,
Орайы болмас қолқаның...-
деп сақылдап күлiп, Абай Майбасарға қарай жантая кеттi.
Үйдiң iшi әрi қайран боп, әрi сүйсiнiп, қарқылдай күле жөнелдi. Майбасар қысылғаннан, үнсiз ғана лекiтiп күле берiп, Абай бiтiрген уақытта, басын шайқап, дымы құрып, боқтап жiбердi де:
– Қап! Қап! Мына жаманның қылығын-ай! Ендi қайттiм, бәтiр-ау?!– дедi.
Абай күлiп, мысқылдап:
– Бол, айтатын болсаң өлеңмен айт, Майеке, әйтпесе тыңдамаймын!- деп, басын шайқады.
– Ал, бәлем, соңынан қалмайсың! Алар сыбағаңды алдың ба? Шоқ! Шоқ! Ендi, – деп, Жақып қып-қызыл боп, iшек-сiлесi қатқанша күлдi.
– Қап, мына Шаншардың жиенi! Ұлжан жеңешем-ау, сенi бүйткiзiп отырған. Бәлем, ауылға барған соң сыбағаңды берермiн шешеңе айтып!..– дедi Майбасар.
Төлепбердi, Бурахандар да мына сөздiң төркiнiн ұғып:
– Бәсе, нағыз Тонтай!
– Тонтайдың жиенi ғой!
– Сайқымазақ Шаншардың шанышпасы ғой мынау!– деседi.
– Уә, бұл өлеңдi бiр жерден қойнына салып әкелдi ме деймiн?! Өлең айтушы ма едi бұл жаман?..– деп, Майбасар әлi қайран боп отыр.
Шынында Абайдың өлең жазып, өлең айтатынын бұл үлкендердiң көрген, сезгенi осы ғана. Абай өзiнiң қалжыңынан мұндай үлкен әсер болады деп ойлаған жоқ едi. Ендi қайтадан өз-өзiнен қысылыңқырай бастап:
– Өз өлеңiм емес, – дедi. Мынау үлкендердiң шамасын бiраз қылжақ еткендей боп, –бағана кешке Шөженi көрiп ем, соның өлеңi, – дедi.
Үйдегiлер нанар-нанбас боп жапырлап сұрастыра бастағанда Абай бiр қалыпты күлiмсiреген жүзбен сыр бiлдiрмей отырып
– Осында бiр Майбасар деген ағам бар. Күнде сүйтiп маза бермейдi, соған бiр жауап үйретшi деп ем, сол кiсi үйреттi, – дедi.
Шөженiң бағанағы мысқылшыл, ойнақы, ащы күлкiсi Абайдың қазiр көз алдында. Жаңағыдай Майбасарды жайратып салғанына Абай өзi де iшiнен қатты ырза болатын.
"Шөжеге ұқсадым-ау! Шындап ұқсай алар ма екем?!" – деп iшiнен қызғана құмартқан жай бар-ды. Үй iшi мұның "Шөже" деген сөзiне шала нанып, жаңағы оқыс мiнезiне әлi тамашалап отырғанда, сыртқы есiк ашылып, жылдам басып Қарабас келдi. Дырду тез басылды. Қарабас үйге басын сұға бере, табалдырықтан аттамай, даурығып:
– Болыңдар! Намаз бiттi! Қонақтар мырзаның пәтерiне беттегелi жатыр. Қаратай мен Ызғұтты жетсiн!– дедi. Ал, тегiс, шапшаң!– дегенде, үйдегi жұрт дүрк тұрып, асығып киiне бастады.
Абай не қыларын бiлмедi. Үйткенi Жақып бұған:" сен қонақ күтiп табақ тасуға жарамайсың, ал әкең қасында үлкен кiсiлермен тағы да отыра алмайсың. Орын тар болар. Одан да бүгiн осында жатсаңшы!"– деген. Абай өзi де осыны "тапқан ақыл" екен деп едi. Бiрақ Майбасар мен Қарабас:
– Е-е, ең болмаса қонақтарды көрiп, сәлем берiп қайт!
– Мына шаhардың көп қонақты қалай сыйлайтынын көрiп қайт!..– дескен.
Өзге жұрттан кейiндеп қалса да Абай жаңағы соңғы сөздердi бiраз орынды көрiп, ақырын аяңдап әкесiнiң үйiне келдi. Жалғыз келiп едi. Өзге барлық үлкендер киiне сала асығып, қалбақтап, жылдам басып кеткен екен.
Ұзақ намаздың артынан түнгi асқа қарай шабыттанып қозғалған жұрт Абай келгенше тегiс орналасып қалған тәрiздi.
Қора iшiнде күтушiлер, аспазшылар болмаса, өзге жүргiншiлер жоқ. Бiрақ қақпаның iшi-сырты толған ерттеулi ат екен. Түнгi аязбен үстерi қылауланып, шаңытып тұр. Әдемi шана мен қамыт-саймандары сықырлай түсiп, жегулi дара аттар, пар-пар аттар да көрiнедi. Ылғи жақсы жеңiл шаналар. Бұл қала байларының аттары болу керек. Сеңсең тондарына оранып, шана iшiнде қалғып отырған бiрен-саран көшiрлер де байқалады.
Үлкен ағаш үйдiң қораға шығатын кең есiгiне қарсы кiшiлеу ас үй бар едi. Соның есiгi дамыл таппай ашылып-жабылып жатыр екен. Табақ-табақ ыстық асты жаңағы Майбасар пәтерiндегi жiгiттер жүгiре басып тасып жүр. Ас үй мен қонақ үйдiң арасында Майбасар, Жақып та қарбаласады. Үй iшiнен, қонақ қасынан бұларға да орын тимеген екен.
Барлық ас жақты басқарып жүрген Ызғұтты.
Ол:
– Былай. Бас аяғыңды! Әпкел! Бол. Бол шапшаң!– деп, Майбасар, Жақыптарға да шолақ-шолақ бұйрықтар бередi. Жеңiл бешпет iшiк киiп, бiлегiн сыбаныңқырап алған Ызғұтты аңшыдай шапшаң, ықшам. Құнанбайдың бүгiнгi қонағынан аяған жаны жоқ сияқты.
Абай үлкен үйге кiретiн есiкке тақай бергенде, қарсы алдынан Қазақпай жүгiре шықты. Асүйге қарай ұшып барады екен. Оған жол берiп, ендi кiре берейiн деп едi, арт жағынан:
– Былай, былай тұр!..– деген Ызғұттының қатты бұйрығы естiлдi.
Екi қолдарына екi-екi үлкен жасаулы табақтан алып, Бурахан, Төлепбердi, Жұмағұл, Қарабастар келедi екен. Абай тағы тоқтап жол бердi. Дәл қасынан буы аспанға шығып, табақ-табақ ет өтiп жатыр. Ылғи бiр түрiлген қазы, төңкерiлген жас құйрық, сары алтындай балқыған жал, желiн майлар. Әрбiр екi табақтың бiрiнде, әлгiнiң үстiне бiр-бiр қоңыр бас орнапты. Бұларды кiргiзiп жiберiп, Абай ендi үйге қарай қозғалайын деп едi, үй iшiнен тағы бiр нәрсемен қарбаласып, Қаратай шығып келедi екен. Ол Абайды, тiптi, қағып кете жаздады.
– Өй, тұздықтарың... Қайда? Жеке қоятындарың қайда?..- деп келедi екен.
– Бар! Бар тұздық! Әне! Мiне келедi!– деп, Ызғұтты Қаратайды қайта қайырды. Абайды бұл екеуiнiң есiк алдындағы қарбаласы тағы кiргiзбедi.
Бағанадан берi кiрген-шыққанға есiк ашушы сияқты боп тұрғанына Абай ыза болып, ендi Ызғұттыны ығыстырыңқырап үйге кiрдi. Бiрақ кiре-бере Ызғұттының шынтағын қағып қалып едi. Бұған сырт қарап тұрған Ызғұтты жаңағы тұздықты бөлiп құйып тұр екен. Қозғалып кетiп, тұздығының бiразын жерге төгiп алып:
– Өй, тәңiр алғыр! Бұл кiм өзi?..– деп ашумен сырт айнала берiп, Абайды көрдi де:
- Өй, Абай, сенбiсiң? Ай, шырағым-ай, бiр тыныш жерде отырсаң еттi! Бұл қарбаласта не бар едi саған?..– дедi.
Абайдың мұнда келгенiн жалғыз Ызғұтты емес, өзгелер де онша мақұл көрмеген сияқты. Бұны қорғайтын қабақ байқалмады.
Жалғыз-ақ бiр тәуiрi бөтеннен ешкiм жоқ екен. Бұл үй тегi кiсi отыратын үй де емес, дала сияқты едi. Бөлменiң еденi мен iргесi толған, жапырлап тiзiлген кебiс, калош, саптамалар екен.
Осы кiре берiс бөлмеден төрге қарай және оң жақ, сол жаққа қарай бiрнеше бөлме бар едi. Дәл оң жақтағысы Құнанбай жататын үлкен бөлме. Сол үй жақтан зор дауыспен көңiлдене сөйлеп отырған Алшынбай, Майыр үндерi келедi. Тұтасқан қатты күлкi де естiлiп қояды. Кеңiнен көсiлiп, күлдiргi сөздер айтып отырған Алшынбай сияқты. Төрдегi бөлмелер екеу едi. Онда да жағалай тiзiлiп, малдас құрып, сығылыса отырған қонақтар екен. Бұндағы қонақтың көбi қаланың татар саудагерлерi, қазақ байлары және тап ортада жаңа мешiт имамы Хасен молла көрiндi. Бұл бөлме әлгiдей емес, ақырын сөйлеп, аз күледi. Ылғи бiр бой тежеп сыпайылық бағып отырған ауыр кiсiлер тәрiздi. Сол жақтағы бөлмеде Бошан, Қарашор руларының жуан-жуан атқамiнерлерi мен бiрнеше төрелерi бар екен. Ол бөлме де даурығып сөйлегiш, бiрiн-бiрi мысқылдағыш, күлегеш, қызу бөлменiң бiрi көрiндi.
Абай қонақ үйлердiң есiк-есiгiнен бiр-бiр қарағаны болмаса, ешқайсысына кiрген жоқ.
Бiр есептен, осы аралық бөлмеде қалып, жан-жағының бәрiндегi өзгешелiктердi ести тұрудың өзi жақсы. Тек ашуланшақ Ызғұтты тағы қақпайламаса болғаны.
Бiр бұрышта ұмыт қалғандай боп, жалғыз серейiп қалған орындық бар екен. Абай соған отырып, табақшылардың асығыс, қарбалас қимылдарына қарайды.
Жетi-сегiз жiгiт бағанадан берi әлi күнге шейiн табақ тасудан дамыл алған жоқ.
Үлкен-үлкен төрт бөлменiң бұл сағаттағы мешкейлiк қарекетi қалың топыр, қан жайлаудағы бәс пен астан бiр кем емес. Бағанадан берi бiрнеше ту бие, қысыр тай, тел емген жабағы, талай-талай iсек, ту қойлар жұтылған болар.
...Бiр уақытта табақшылардың әбiгерi қайтадан қыза жөнелдi. Бос табақтар бөлме-бөлмеден сумаң-сумаң шығып, тағы да ас үйге қарай тайпия қалқып келе жатыр. Сол бос табақтардың ең соңғылары Құнанбай бөлмесiнен шығып бола берген кезде ас үй жақтан тағы-тағы қайқайма табақ палау қаптады. Оның да бетi булана түсiп, қызара бөртiп: " менi қайтiп жемейсiң, менi қайтiп тастайсың?" деп келе жатқан сияқты. Ауыз үйде ешкiм үн шығарып сөйлемейдi. Құнанбай жiгiттерiне Ызғұтты үйреткен тәртiп сол болу керек. Үш есiктiң тұсында қазiрде Жақып, Майбасар, Ызғұтты – үшеуi тұрып ап табақ жақындай бергенде, қонақ үйдiң есiгiне қарайды да, табақшыларды үндемей нұсқап, рет-ретiмен кiргiзiп жiбередi.
Палау... Палаудан соң үзiм суы, одан әрi шай. Әйтеуiр ел жататын уақыттан асып, қалың ұйқының бiр мөлшерiне барғанша төрт бөлме дамыл алмай, болдым демей жеп, жұтып, iшiп жатты.
Абай есiнеп, түрегелiп, ендi Майбасар пәтерiне қайтпақшы едi. Әлi күнге мұнымен бiр ауыз тiлге келер ағайын жоқ. Күтушiлер әлi де сол алғашқы қарбаласта.
Тиiн iшiгiнiң түймесiн салып, ендi сыртқы есiкке қарай баса бергенде Абай Құнанбай бөлмесiнен шырқай шыққан үн есiттi.
Табақшының бiразы да бұған елең еттi. Абай да барып, есiктi бiраз ашыңқырап қарап, көз салды. Шоқша бурыл сақалы бар, жал тұмсық, сұр жүздi бiр кiсi екен. Домбырасын безiлдете ойнақшытып, зор қайырманы басып ап, содан әрi домбыраны көлденең салып қойып, тақпақтай соғып, желдiрте жөнелдi.
– Бұл кiм?
– Бұл қайсысы?
– Қай ақын?- дескен үндер өзге бөлмелерден де және табақшылар арасынан да естiлiп едi.
Құнанбай бөлмесiнен ауыз үйге қарай басын шығара берiп, Қаратай:
– Балта, Балта ақын!– дедi.
Жанынан шығарып, сiлтеп отырған, Алшынбай қасында жүретiн Балта ақын екен...
Алған жарын жамандап,
Асқанды қайдан табарсың?
Ақ тоныңды жамандап
Атылас қайдан табарсын?
Өз басыңды зор етіп,
Теңдес қайдан табарсың?
Ағайынды жат біліп
Жақынды қайдан табарсың
Араз болсаң еліңе
Жамандық айтар хабаршың.
Тату болсаң, ағайын,
Сонау катын-балаға
Сүйінші айтар хабаршың,–
деп тоқтады. Үй iшiнен:
– Пәлi, пәлi сөзiне!
– Бәрекелде, әбзел сөз!
– Уа, сөз төресi осы да!..– деп, даурығып, мақтау айтып жатқан Алшынбай, Қаратай, тiлмаш үндерi келдi.
Осындай үлкен ауыр жиынға мынадай суырып салма сөз және аразды табыстыратын бiтiм, жамау сөз Абайға бiр алуан қызық сияқты көрiндi. Ол тағы: тыңдай түсейiншi деп, ентелеп, бағанағы орындығын әкелiп, осы арада отыруға бейiмдеп едi. Бiрақ ақын жыры қайта шықпады.
Үй iшi қайтадан томсарыңқы қоңыр әңгiмеге кiрiстi.
Абай Бөжейдiң пiшiнiн жаңа жақсылап көрдi. Ажарында ашу жоқ. Бiрақ соншалық ашық-жарқын, сауық, қызық та жоқ. Салқын, тыныш қана, тартымды сабыр бар екен.
Құнанбай пiшiнiне Абай көзi түсiп едi, ол жинақы боп, әр нәрсеге сергек қарап отыр екен. Күлкi, сауыққа ол да оншалық бой ұрайын деп отырған жоқ.
Бұл үй әңгiмесiн қоңыр кеңеске айналдырған Алшынбай мен Баймұрын. Еңгезердей үлкен бойлы, сары Баймұрын Бөжейдi татуластыра әкелген кiсi болатын. Қазiр Алшынбай екеуi ғана сөйлейдi. Өздерi үшiн емес, Құнанбай, Бөжей сияқты екi жақ үшiн сөйлейдi.
Абай Балтаның жыры тоқтап, салқын кеңес басталғанын көрген соң, есiктен қайта бұрылды. Осы уақытта Қаратай ауыз үйге шығып, Ызғұтты мен Майбасарды шақырып ап:
– Татулық болды, татуластырды! Алшекең мен Баймұрын екi жақтың да бар сөзiне ие боп өздерi сөйлеп, өздерi шешiп отыр. Осылай етiңдер деп мырза да, Бөжей де ерiк берiп едi!– дедi.
– Ал, байлау не болды? Тынымы не болған екен?..– деп, Майбасар ентелей түстi.
– Тынымы да өзгешелеу болды бiлем. Араларың алыс болса, қыз алысып, құда болысыңдар дер едiк. Ағайынсың, жақынсың, бiрақ сол жақындығың қайта жаңғырсын! Екеуiң бала алысыңдар! Бөжей Құнанбайдан бала ауысып, бауырына салсын. Сөйтiп, иiстерiң аралассын!– дестi.
– Осыған тоқтасты ма?
– О не қылған бала? Өзiнен туған бала ма?..– деп, Майбасар, Жақып қайталай сұрасып едi.
– Тәйiрi айттым ғой! Өз баласы! Асырауға алады!..– деп, Қаратай асығып қайта кеттi.
Абай мына байлауға қатты аңырып, аң-таң болумен бiрге, iшiнен бiр түрлi түршiгiп қалды.
– Қай бала? Кiм берiледi? Оспан ба, Смағұл ма?..– деп, еркек балалар берiледi екен деп ойлады. Жаңағы атаған екi iнiсiнiң ешқайсысын да ана қойнынан алып, өзге жаққа жiберуге қия алатын емес.
Ана қойнында уайымсыз, жазықсыз жатқан iнiлерiнiң бiреуiнен өлi айрылғандай көрдi.
4
Осы кештен жиырма күндер өткен мөлшерде Құнанбай елге қайтатын болды.
– Құдай бұйырса, ертең аттанамыз. Жол жарағы сай болсын! Ошарылып бөгеп жүретiнi болмасын! Атқа ерте қонайық!- деп, Құнанбай, Қарабас, Жұмағұлдардан хабар таратты.
Осы сөз шығысымен Құнанбайдың өз қасындағылар да және Жақып, Қаратай пәтерлерiндегi Тобықты атаулының барлығы да соңғы бiр күндi қарбаласпен өткiздi.
Елге қайтудың хабары бұл топтың жас-үлкенiн тегiс сергiтiп, қуантқан едi. Әсiресе, елдi қатты сағынған Абай болатын.
Ол соңғы уақытта Жидебайдағы шешелерiн, ауыл-аймағын түсiнде де көре беретiн. Барлық пәтерлерде бүгiн әбiгермен қатар, күлкi, қалжың, қуаныш та көп.
– Жүремiз. Жақында қайтамыз!- деген сөздiң естiлгенiне бес-алты күн болғандықтан, бұл жұрттың ат-тұрманы әзiр-дi. Жалғыз-ақ Қарқаралыда ұзақ тұрғаннан берi мiнiлмей, жемде ғана тұрған семiз сайгүлiк аттары майланып кеткен болатын. Соңғы бiр жұма бойында сондай аттардың аз-аздап терiн алып, iшiн тарттырып, суытып, таң астырып, қыстың ұзақ жолына сартап қып алмақ қарекетi де болатын. Абайдың қайтар жолда мiнбегi "Аймаңдай " деген бiр қара жал, қара құйрық, сұлу құла ат едi. Аяңшылдан жол жорға боп кеткен, жүрдек, әсем, нағыз бозбаланың аты.
Өзге үлкендердiң атымен бiрге бұл да бөлек бiр қорада бағылатын. Абай жүрiс хабарын бiлiсiмен Аймаңдай атты көргелi келедi. Маңдайының төбелi шын-ақ айдай боп жарқырап, басын шұлғи түсiп байлаулы тұр екен.
Абай көптен мiнбей және көп күннен берi көрмей де жүрген едi. Атын да сағынып қапты. Таңертеңгi аяздан қырауытып тұрған жалы мен жонын бiр уыс шөп алып сипап, сүртiп тастады. Содан кейiн, көп үлкендердiң дағдысы бойынша, Аймаңдайдың жалын ұстады. Абайдың саласы ұзын, ашаң қолын Аймаңдай аттың қазiргi жалы кере түстi. Құла ат та қатты семiрiптi. Абай шегiне түсiп, бүйiрден бiр байқап қарап едi, жоны да жұмырланыпты. Үлпершек майы да бiлеуленiп, бiлiнiп тұр екен.
Атына қайта жақындап кеп, мойнын құшақтап қысыңқырап тұрып:
"Ертең емес, бүгiн-ақ, қазiр-ақ жүрсек еттi!" деп ойлады. Ер-тоқымды жайлы қып ерттетiп, қалың ат көрпенi баптап салып, тымақтың құлағын шарт байлап ап Абай атына мiнiп, қорадан шықты.
Әрдайым тiзгiнiн созып жiберiп, басын шұлғып тастап көңiлдi аяңдайтын Аймаңдай, бүгiн тiптi жеңiл басып, дәл жел қайықтай лыпып тұр екен. Осы күнi кешке шейiн Абай атынан көп түскен жоқ. Жұмысы жоқ болса да қаланың шетiне бiр шығып кетiп, базарын бiр кезiп, Тобықтылар жатқан пәтер-пәтердi аралап жүрдi.
Түс кезiнде әкесiнiң қасынан түстiк жеп, шай iшiп, қайта аттанып, тағы да базарға барды. Бұл жолы қасында Ызғұтты бар едi. Құнанбайдың ақшасы Ызғұттының жанында болатын. Ас уақытында Абай әкесiнен ақша сұрағанда, әкесi Ызғұттыға бұрылып:
– Базарға ертiп бар да, шешелерiне, iнiлерiне алатын базарлығы болса, өзiң таңдап алып бер!– деген.
Екiндiге шейiн Ызғұтты екеуi талай дүкендi аралап жүрiп көп нәрсе алды. Әсiресе, кәрi әжесi шайшыл, қағаз шайшыл болатын. Абай сол шайдан бастап, қант, кәмпит, мақпал, дүрия сияқты көйлек, қамзолдық нәрселер алды.
Өзiнiң артына бөктерген үлкен қоржынның екi басы әбден сықап толған соң, содан асқан нәрселердi Ызғұттының қойны-қоншына тыққызып алып, кеш бата әкесiнiң қасына қайта кеп едi.
Жүрер алдында өзге жұрттың да қам-қарекетi осы сияқты шаруалар болу керек.
Ертең жүретiн Құнанбайды Майыр, тiлмаш, старшын, билер бүгiнгi кеште тағы басып жатыр екен. Абай әкесi отырған бөлмеде болмай, басқа бөлмеде, Қарабас, Ызғұттымен қоржындарын тiркеп, жолға әзiрленумен болды.
Жатар уақытта ғана Құнанбай қасынан қайтқан Майырды Ызғұтты шығарып салып қайтып едi.
– Мырзаның дүниесiн кiм қызықтамаған, ең аяғы пiскен бас Майыр да жаңа бiр қарбытып асап кеттi!– дедi.
– Немене, мал алды ма, ақша ма– деп, Қарабас сұрастырып едi.
– "Ұлықсың ғой, көрнектi боп жегiп жүр" деп, анау Берiкқарадан келген үш қара атты бердi. Ақшалай бес жүз сомды тағы асатты!– дедi.
Соңғы күндер Құнанбайдың бергенi жалғыз бұл Майыр емес. Тiлмаш та бiрталай алған. Әсiресе, кешегi күнде қырық-елу қараны Алшынбай аулына да Майбасар мен Қаратайдан айдатып жiберiп едi. Абайлар жата бергенде, түнделетiп олар қайтып келдi. Ертеңгi жүрiстi бөгей ме деген солардың кешiгуi едi. Ендi олар да жетiптi.
Осыдан екi-үш күн iлгерi, Майбасар Алшынбай аулына барардан бұрын Абайды тағы қажап көрген. Бiрақ, анада Абай өзiн күлкi қып, қатты тойтарып тастағандықтан, ендi туралап айтпай, қиялап кеп:" келiннен ұят болды-ау!" деп едi.
Ызғұтты сияқты үлкендердi көмекке шақырып, соларға айтқандай боп айтып едi. Абай онда да:" бармаймын " деп, бiр-ақ қайырған. Сонымен қайынға бару әңгiмесiнен Абай арылған-ды.
Құнанбайдың жүрiске байланғаны Абайды қазiр қайындатайын демегенi болды. Ендi ертең жүредi. Бiрақ төсекке жатып, ұйқыға кетер алдында Майбасарды қайта есiне алып, оның Дiлдә тұрған ауылға барып қайтқанын ойлап Абай ең алғаш рет өз қалыңдығы туралы құпия, ыстық бiр сезiмдi сезгендей едi.
Бармады. Бiрақ көргiсi келушi едi. Қандай екен? "Иегi ителгiнiң тамағындай" деп Майбасар суреттеген, Абай көз алдына ителгi, қаршыға, тұйғын сияқты қырандардың сұлу мойындарын келтiрiп, шынымен сондай нәзiк, ақшыл тамақ иектердiң болатынын ойлады, бiр бүгiн емес мұның алдында да бiрнеше рет, Дiлдә жайын өзгеше бiр толқынмен ойлаушы едi.
Барса нетер едi?– деп, әлдеқандай белгiсiз бiр қызумен ойы тұмандайды. Бiрақ Майбасардай қатаң, тұрпайы адамдардың мiнезi мұның ойындағы құпия сезiмiн аямай қылжақ ететiн тәрiздi. Олардың тiлеуi мен қақпайына еру – өзiн-өзi аямау. Қадiрлi, қасиеттi сырын былғау сияқты. Дiлдәны бұл iздейдi. Iздегенде "қайындау" деген сияқты ырым-жырымы көп, ыңғайсыздығы көп жолмен iздегiсi келмейдi. Ол ұялады! Сондықтан баруға бата алмайды.
Осындай екi ұдайы көңiлмен көп аунақшып жатып ұйқыға кеттi.
Ертеңiнде Құнанбай айтқандай-ақ ерте аттанысты. Әрбiр топ өздi-өз пәтерiнен жеке-жеке шоғыр болып шығып, қала сыртында тоғысқан.
Қаладан Құнанбайды шығарып сала келген старшын, би, төрелер де көп екен. Жиыны жүз шамалы кiсi боп, бiраз тоқырап тұрысып, ақыры: "қош, қош, мырза! Жолың болсын! Сапарыңды оңғарсын!" дескен тiлектермен қалды да, Құнанбайдың отыз шамалы тобы Тобықтыға қарай тартты.
Қарқаралыдан Шыңғысқа шейiн жүретiн жол ұзақ. Жердiң алыстығынан басқа, қар қалың, жол да ауыр болатын. Ой-қырдың баршасы да сiреу боп, қыс көрпесiн қалың жамылыпты.
Арқаның дағдылы қатты желi биыл қыста да көп соққан. Кейде бiр жұма, кейде тiптi он күндей айықпай, ақ боран боп түтеп тұрып алған кездерi болған.
Ақпан, қаңтар, бiрдiң айы – баршасы да қазiр Абайлар жүрiп келе жатқан сар дала, қоңыр адыр, сай-сала, қорық-қойнауларға өздерiнiң ақ ирек, саргiдiр омбыларын, оқаптарын, мұздақ жалтырларын жапқан көрiнедi. Қарлы оюлар, ышқынып соққан жел iздерiн дәлелдейдi. Даңғыл қара жол жоқ. Көп аттылар, тегiс қатар жүру былай тұрсын, тiптi үш салт аттының қатар жүретiн жерлерi де оқта-текте кездеседi.
Сол себептi барлық жүргiншi қайтқан тырнадай, ұзақ салқар көштей боп, ылғи шұбалып, тiзiле жүрiп отырады.
Жолаушылардың маңдай алдында Құнанбайдың өзi. Астында семiз сары жорға аты бар. Арт жағы тегенедей жұмыр келген, ақ жал, сары жорға ат көп жорғадай күдiс емес. Қабырғалы, жазаң және зор болатын. Құнанбайдың қалың жылқысының iшiнде әрдайым ұзақ жолға, әсiресе, қысқы жолға мiнетiн аты осы едi. Үстiнде қара құлын жарғағы бар, күмiс кiсе буынған, қара мақпалмен тыстатып, қызыл түлкi тымақ киген Құнанбай сырт жағынан қарағанда тiптi зор, көрнектi едi. Қара жарғақ сары атқа жақсы жарасады. Тайпалған қатты жорға өзге жүргiншiнiң бәрiн сар желдiрiп келедi. Абайдың Аймаңдайы кейде Құнанбай жүрiсi баяуласа, жол жорғасын салады да, сары жорға қатты тайпалып кетсе, амалсыздан желе жөнеледi. Желiсi бiр түрлi қатты, мазасыз.
– Ойпыр-ай, желiсiнiң қаттысы-ай! Дәл бiр бөренеге мiнгiзiп қойып, солқ-солқ ұрып отырған сияқты, – деп, Абай Қарабасқа Аймаңдай аттың жүрiсiн шағып қояды. Шынымен алғашқы күнгi жүрiсте Абайдың iшi-бауыры солқылдап, етегiн де қымти алмай, икемi кетiп отырды.
– Iштеңе етпейдi. Аздан соң етiң қатып, үйренiп аласың. Етегiңдi қымтап отыр!..– деп, Қарабас ақыл айтып қояды.
Абайдың еркiне салса, асықпай жол жорғамен жүрер едi. Бiрақ елге жету үшiн бiрнеше күндi санап ап, сол мөлшерде жетем деп тартқан Құнанбай жүрiс шамасын өзгеге билететiн емес. Жолды-жолсыз жердiң барлығында суыққа қарсы қасқарып ап, топты бастап келе жатқан себебi де сол. Әншейiнде аямайтын атшылар мен шабармандарды да алдына салмайды.
Осы жүрiс бiр бүгiн емес, талай күндiк жолдың бойында үнемi осылай боп отырды. Бiрақ күндiзгi уақыттар Құнанбай асығып, суыт жүргенмен, жолдағы белгiлi-белгiлi ауылдарға кеп түскенде үнемi тез аттана алмай қалады. Жол бойындағы Шұбартау, Абралы, Дегелең, сонан соң Шыңғыстың батыс жақ сiлемiндегi Тобықтының шетi болсын, баршалық қоналқаға түскен ауылдары Құнанбайды қажыдан келе жатқандай қарсы алады.
Бәрiнде де ақсақал, атқамiнер молда, сопының аузында:"мешiт, мешiт". Кейбiр жағымталсыған кәрiлер:"қарадан хан тудың!" деп, "қырғында қылау салмай шықтың!" деп, "қоңыраулы бұйра нардай болдың?" деп, көпе-көрiнеу қошемет, жорғалық та iстейдi. Құнанбай аттанып кеткенге шейiн мұндай ауылдар "құрақ ұшып", қалбақ қағып күтедi.
Жол бойындағы осы бiрталай ауылдардың атқамiнер адамдары Қарқаралыда дәл қыс iшiнде Құнанбай алдында болып, дау-шарын бiтiрiп қайтқан екен. Ақы төлеуiн, айып-анжысын алып, есебiн айырып, егескен жерлерiнен Құнанбай арқылы өш алғандары да бар екен.
Шұбартау, Абралы iшiнде төрт-бес жерде осындай ауылдар Құнанбайды аттандырар кезде, оңашарақ шығарып ап, жүрiстен бөгеп, жасырын сөйлеп те қалады. Және сондай ауылдың барлығынан жетек аттар, ту биелер қосылып қалады.
Осындай олжадан түскен екi қара жорға, бiр қызыл ат, тағы үш торы ат, қазiрде Қарабас сияқты атшылардың жетегiне iлесiп жүретiн болды. Абай бұл жетектерге таң қалса да, алғашқы күндер көңiл бөлiп, мәнi-жөнiн ескерген жоқ. Бiрақ iлгерi жүрiп, Тобықтыға қарай басқан сайын осы жетек молая бердi. Әрберден соң қосарына жетек ат алмаған жүргiншi бiрен-саран-ақ боп қалды. Тобықты шетiне iлiнер кезде осы жылқылардың саны он беске жетiп, ендi жетек емес, топталып, жеке айдалып отыратын болды.
Мұның бәрi аға сұлтан сапарының "олжа мен сыйдан қоюланып келе жатқанына" айғақ едi. Құнанбай аулында дәл осы күнде құмалақ салған кiсi болса, жүргiншiлердiң:" бүйiрi тоқ, қанжығасы берiк, қос-қосардан олжасы бар!" дер едi. Жорыққа аттандырған барымташыға түсетiн құмалақ бұларға да түсер едi.
Қоналқа жерде бөгелгенi болмаса түстiкке аялдамай, күндiз баласында үнемi суыт жүрiп отырған топ Қарқаралыдан шыққанына жетiншi күн дегенде Шыңғыс тауының батыс жақ тұмсығына кеп iлiндi.
Осы жетiншi күнi Құнанбайлар Төлепбердi мен Қамысбай, Бурахан – үшеуiн қуып жеттi. Абай олардың неге бұрын кеткенiн бiлген жоқ-ты.
Алдағы бiр сар жотадан қалың жылқы айдап бара жатқан топты көргенде, Майбасар:
– Әне, анау сол бiздiң жiгiттер болар!– деген.
Айтқандай сол жаңағы үш жiгiт Құнанбайдың мал айдатқан адамдары екен. Олардың алдында жүз қаралы жылқы бар. Өңшең бiр төңкерiлген доға жал ту бие мен ылғи iрiңдей, iрiктi аттар екен.
Қарабас айдап келе жатқан он бес ат та осыған қосылды.
Құнанбай жылқы ортасына кеп, айдаушылармен сараң амандасты да, азын-аулақ бөгелiп, тұрып қалған едi.
Абай қатты бiр күдiк ойлап, Қарабастың қасына келiп сұрастыра бастады.
– Бұл не қылған жылқы? Кiмнiң жылқысы өзi?
– Е, олжа, әкеңнiң олжасы емес пе?
– Олжа не? Кiмнен алынған?
– Өй, тәйiр, баламысың? Әкеңнiң қол астына қараған халық аз ба? Қарқаралыда күнi-түнi басып жатқан қара нөпiр ел кәне. Сондағы еңбек үшiн ақы алмай ма? Текке iстей ме?– дедi.
Абай бұдан әрi сұраған жоқ. Бiрақ барлық өзгеше жайды ұғынып, өз-өзiнен қысылды да қып-қызыл боп кеттi. Дәл қасында жүргенмен, мынау әкенiң, мынау барлық үлкеннiң қиын сырын сезбеген екен.
Шөже есiне түстi... "ортасын дарияның қарға шоқыр..." деп едi. Шөже Құнанбайдан алыс, шалғай жүргенмен, бар сырды бiледi. Бiлгендiктен соны айтқан екен ғой.
"Не деген ұят?" деп, Абай көңiлi, әсiресе, Шөжеден ұялғандай болды.
Жүргiншiлер тағы да соқтырып жүрiп кеттi. Абай желiп келедi. Бүгiн бұлар Қарашоқыдағы Күнкенiң аулына да жетпек. Туған-туысқан баршасын осы кеште көредi. Бiрақ көптен асықтырған сағыныштың өзi де Абайдың жаңағы ауыр сезiмiн айықтыра алмады.
Ойлап, бойлай берген сайын тағы талай құнсыз iстер тапты. Алшынбай аулына жiберiлген елу қара да осы шоғырдың бiр бөлегi. Қалыңмал. Абайға әперетiн келiннiң қалыңмалы да бұлдырдан.
"Иегi ителгiнiң тамағындай" деп қызықтырған, асықтырған қалыңдық? Дiлдә! Мұның жары! Не боп барады! Көңiлдегi қандайлық күнәсыз дүние кiрленiп, жүдеп, нәрсiз боп барады. "Жар! Деген ат та соншалық жазықсыз қалпынан, қасиеттi орнынан осындай боп қор болады екен!" деп ойлады. Абай өзi үшiн де, Дiлдә үшiн де наразы боп кеттi, наразы ғана емес, ашулы едi.
Парақорлық _ кiтап айтатын күнәның үлкенi. Парақорлық бұрынғы Кеңгiрбай сияқты атақты бидiң де сүйегiне басылған таңба едi. Өшпес мiнi, кешпес сұмдығы сол болатын. Ол, әсiресе, қысылған жандардан, жазықсыз жұрттан түсетiн жем.
Көпшiлiкке айтқызсаң, Барлас, Шөжелерге айтқызсаң – ол ең бiр кешiрiлмейтiн күнә. Абырой, атақ әперiп отырған "құдай үйiнiң" өзi де көптен-көп осындай малдан салынбады ма екен?
Парадан жиылып та мешiт боп қалқиып тұрады екен. "Арамнан салындым" деп қаусап қалмайды. Оның iшiнде де құдай аты аталып, пайғамбар атынан "құтпа", "уағыз" сөйленедi. Сәлделi имам көзiн сүзiп, "тәбәрәктi" созып, " Бұқар мақамын күңiрентедi екен. Жақсы көрдiм деген баланың, жақсы тiлеумен айттырдым деген келiннiң ақ тiлеуi, ақ күмбезi де жем-парадан үзiк жамылып, жем-парадан шымылдық тiгiледi екен".
Осы күнi кешке Қарашоқыға жеткенмен Абай әке қасында, Күнкенiң аулында, қалған жоқ. Қасына Жұмағұлды ертiп ап, Жидебайға қарай асыға жөнелiп, жол бойы ылғи шауып, жортып отырды.
Терезе түбiнен қатты жүрген аттылар өтiп, ауыл итi шабаланып үрiп қоя берген уақытта үйдегi шешелер ояу едi. Кешкi астарын iшкен де жоқ екен.
Бойы ұзарып, iрiлеп қалған, бетi тотыққан бала жiгiт сәлем берiп кiрiп келдi. Байсалды бiр үлкен жолаушыдай боп, қалың киiм киген. Салмақпен басады. Осындай тұтқиылдан Абай кеп кiргенде Жидебайдағы үлкен үйдiң iшi қатты қуанып, шу етiп:
– Абай!
– Абайжан!
– Қарағым!
– Қоңыр қозым! Абайжан!– деп дабырлай сөйлеп, ерекше шат боп қарсы алды.
Үй iшi тегiс аман-сау! Әжесi мен шешесi күйлi! Екеуi Абайды кезек-кезек сүйiп жатыр. Оспан да ұйықтамапты. Айғайлап қуанып кетiп, секiрiп-секiрiп түстi. Өзiн-өзi санға шапалақтап, ойнақтап жүр.
– Әпкел, базарлығыңды әкел! Тәттiң кәнi? Берсеңшi шапшаң?– деп Абайды шешелерiмен де, Ғабитхан, Тәкежандармен де амандастырмай асықтырып жатыр. Қойнын тiнтiп, қалталарына қол жүгiртiп, қайта-қайта:
– Әпкел! Бол ендi – деп дегбiрсiзденiп қояды.
Осыдан үш-төрт күн өткенге шейiн Абай үйде болды. Ешқайда қыдырған жоқ. Әсiресе, әке қасына барған жоқ. "Қарашоқыда қалың жиын бар екен. Күнкенiң аулын қонақ басып жатыр екен. Мырзаға сәлем бере, амандаса барған ел ұшан-теңiз екен" дескен хабарлар Жидебайға күн сайын келiп жатты. Бұл ауылдан Құнанбай қасына кеткен Тәкежан ғана болатын.
Ол Абай келген күннiң ертеңiнде Жұмағұлдан олжа жылқылардың жайын есiтiп:
– Ылғи сайгүлiк аттар дейдi. Бар жақсысын тағы да Құдайбердi таңдап, меншiктеп қояды, – деп Күнкеден туған ағасы Құдайбердiден жақсы аттарды қызғанып, – таңдаулысын алам! Алып келем! Осы жолы ма? Көрер-ақпын!– деп, асыға жөнелiп едi. Сол кеткеннен әлi қайтқан жоқ.
Абай бұл күндерде екi шешесi мен Ғабитханға Қарқаралыда көргендерiн, сезгенiн көп-көп әңгiме қып айтып жүрдi. Кейде мұның әңгiмесiн тоқал шешесi сұлу Айғыз кеп тыңдайды.
Бөжеймен болған татулықты да айтты. Бiрақ бала беру жайын бiлдiрген жоқ. Ол өз iшiнде жатқан ауыр күдiктiң, Абай мынау аналардың қуанышпен қарсы алған күндерiн мұңайтқысы келмедi. Бұл аналар әкеменен не деседi? Оны көрер, әзiрше Абай аузынан естiгенде ең алғаш сезерi, айтары – ашу, күйiк болуға мүмкiн. Ондайды мезгiлiнен бұрын шығарып Абай қайтедi? Ендеше қинамай тұра тұру қажет.
Абай Жидебайға келетiн күнi осы жайды ойлап ап, жанындағы Жұмағұлға да:"бұл ауылға айтпай-ақ тұра тұр" деп тапсырған.
Осымен төрт-бес күн өткен шамада: "Бөжей де келiптi" деген хабар жеттi.
Құнанбай сол қарсаңда Жидебайдағы үйiне Қарабасты жiберген екен. Сол Зере мен Ұлжанға кеп:
– Мырза сәлем айтты, ертең көп кiсiмен осында келедi. Және Бөжеймен бас қосып табысатын осы үй, осы үйдiң қара шаңырағы бопты. Мұнда Бөжей, Байсалдар да келедi. Осыған қам iстеп, күтiп алсын деп тапсырды!- дедi.
Ұлжан ол хабарға сасқан жоқ. Айғыз екеуi екi күндей қам iстедi. Үлкен-үлкен теңдердi шешiп, қымбат кiлем, әсем тұскиiз, алаша, көрпелердi алып, Зере отырған үлкен үйдi де, қонақ үйдi де, Айғыз үйiн де жақсы жасап қойысты. Астау-астау бауырсақ пiсiрiп, қой үйтiп, құрт ездiрiп, астарын да ықшамдады. Бiрнеше қарындағы сары майдың iшiнен тұзы дәл, дәмi жақсы, түсi асыл майды таңдап ап, сондай қарынды әдейi арнап бұздырды.
Келесi күнi айтқанындай Құнанбай, Бөжейлер бар нөкерлерiмен тұтас кеп, ошарылып қалды.
Бөжей үлкен үйге кiргенде, Зере орнынан тұрып, қарсы барып бетiнен сүйiп жылады да:
– Қарағым, бауырың суып, қатыбас боп кетпедiң бе? Балам сен едiң де, анаң мен емес пе ем?..– дедi.
– Алда жарықтық-ай!
– Алда бақыр анамыз-ай!..– десiп, Байдалы, Сүйiндiк сияқты Бөжейге ере келген кiсiлер де босаңсып едi.
Бөжей де шынымен шiмiркендi. Зеренi құшақтап, қысып тұрып, қатты күрсiндi де, қолымен ақырын ишарат қып орнына отырғызды. Өзi де Зеренiң қасына отырып қалды.
Аздан соң үндемей отырып, басын изеп, осы үйдегi балаларды көрдi. Абай әжесiнiң төменгi жағында отыр едi. Бөжей ең алдымен соны шақырып ап, бетiнен иiскеп, содан кейiн Оспан, Смағұлды да беттерiнен сүйдi. Зере мiнезiне орай етiп iстеген туысқандық жауабы.
Бөжей шынында бұл үйдi бөлек бағалайтын. Құнанбайдың ғана үйi емес осы бiр атаның ортақ үйi және жалпыға мейiрбан, момын, адал үй деп санаушы едi.
Бөжейлер жайласып отырғаннан кейiн осы бөлмеге Құнанбай да кеп кiрдi. Қасында Қаратай, Майбасар, Құлыншақ сияқты нөкерлерi көп екен.
Абай Бөжей мен өз әкесiнiң беттесiп отырған пiшiнiн көруден ұялғандай. Өзiнен өзi именiп төмен қарады. Үлкендерге орын босату керек. Соны сылтау қып, бұл үйден шығып кеттi.
Осымен бұл кеште де, ертең таңертеңгi аста да әкелерiнiң үстiне кiрген жоқ. Жай сырттан, шешесiнен сұрастырғанда, Бөжей мен Құнанбай көп үндеспей, шешiлiспей, сыпайы ғана сыйласты дегендi есiттi.
Ертеңiнде Бөжейлер жүрер кезде Абайдың Қарқаралыда естiген жат сөзiнiң шешуi жеттi. Өз үйiнде жер бауырлап жылап, Айғыз жатыр екен. Қарабас мұның қолынан Кәмшатты алып, шарт киiндiрiп, үлкен үйге апарыпты. Екi көзi қарақаттай жайнаған, аппақ Кәмшат, мұндағы барлық үлкендерге:
– Аға, ата! Ата... Аға!.– деп, кiшкентай нәзiк саусақтарын созып, жалт-жалт қарайды.
Мұның әлдеқандай жалынышты түрiн көруге шыдамай Ұлжан шығып кеттi. Үнсiз жылап, бүктүсiп Зере қалды. Үлкендердiң арасынан аяз лебiн сезгендей боп Абай да атқып шығып кеттi.
Құнанбай босаңсыған пiшiндердiң барлығына жалғыз көзiн оқтай қадап, атып жiбергендей қарайды. Қарқаралыдағы байлау бойынша, мұның Айғыз қолынан тартып алып берiп отырған баласы осы.
Үй iшiнде түк өзгерiс сезбеген, бұрынғысынша былдырлаған Кәмшат, тысқа қарай бiр бөтен, үлкен кiсi ала жөнелгенде ғана шошынып едi.
– Апа! Апа! Әже!..– деп, шырылдап қоя берген.
Кiшкентай жүрегiн қорқыныш қысып, зар қаққан бала дәл бiр от басып алғандай шыр-шыр етедi.
Осы зарлаған үнi Бөжейлер аттанып ұзап кеткенше басылмады, алыстаған сайын, отқа өртенiп, не суға жұтылып бара жатқан жанның зарындай боп, ызың-ызың естiлiп тұрды.
I
Абай Қарқаралыдан қайтқан соң атқа мiнiп ел аралаған жоқ.
Көбiнесе Жидебайдағы ауылда шешелерiнiң қасында болды. Көктемге шейiн күндiз-түнi кiтап оқуға салынды. Медреседен қайтқалы кiтапқа анықтап оқталғаны осы едi. Араб, парсы тiлiн, бiрталай сөздерiн ұмытыңқырап, қарайып қалған екен. Алғашқы бiр жұмадай Ғабитханның тәпсiрiне қарап, бұрынғы бiлген тiлдерiн қайта құрастырып алды. Содан әрi мұның қолына түскен әрбiр қалың кiтап соншалық бiр қатты сағынып жолыққан ыстық қымбат досы тәрiздi болды. Ғабитхан да кiтап оқығыш болатын. Соның кiтаптарының iшiнен өзiн қызықтырған көп-көп асыл бұйымдар тапты. Мұнда Абулқасым Туси-фердауси, Низами, Фзули, Науаи, Бабырлар бар. «Жәмшид», «Сеидбатталғази», «Мыңбiртүн», Табары жазған тарих, «Жүсiп-зылихалар», «Ләйлi-мәжнүндер», «Көрұғлы» сияқты хикая дастандар да бар. Абайдың бас алмай оқығандары осылар. Аздан соң, кешкi шайдан асқа шейiнгi мезгiлде Абай кейбiр оқып шыққан кiтаптарын үй iшiне әдемi әңгiме қып айтып берiп отыратын әдет тапты. Бұған әжесi себеп болды.
Зере Абайдың кiтапқа берген ықласын байқап, бiр күнi кешке:
– Қарағым, осының ақыл. Iшкен менен жегенге мәз боп, мойны-басы былқылдап, ақылдан да, өнерден де кенде боп жүрген бай баласы аз ба? Осы ала қағазыңнан айрылма! Ұқсама аналарға! – деген.
Әжесi кiтап қадiрiн жақсы айтқанға Абай риза болып, жаңағы сөзден соң күн сайын бiр тамаша әңгiме айтатын болды. Шешелер, малшылар, балалар боп, баршасы телмiре тыңдайтын. Анда-санда Айғыз да кеп естушi едi. Ол Кәмшат кеткелi қатты жүдеу. Үлкен қара көздерi аларыңқырап, барлық жүзi сұрланып ақшыл тартыпты. Шеке тамырлары көкшiлденiп, әдемi жүзiне уайым көлеңкесi түскен тәрiздi. Үнсiз уайымдаған ана қаралы. Абай бұл шешесiнiң күйiн қабақпен таниды. Ол келген кештерде әңгiмесiн ерекше ықыласпен айтады.
Абай әңгiме айтуға бiр түрлi шешен, шебер боп барады. Ғабитхан, тiптi оқып шыққан кiтаптарды, Абай хикая қып айтқанда, бар бейiлiмен, жақсы iлтипатпен тыңдайтын.
Бiр жаманы, жалғыз-ақ көктем болып, мал төлдей бастаған уақытта қызық кiтаптың бәрi тегiс оқылып, бар әңгiме айтылып қалды.
«Әңгiме, әңгiме», – деп, Абайға емiнiп отыратын үй iшi ендi, алғаш Абай айтқан әңгiмелердi, кейбiр малшы қатынға немесе балаларға қайта айтқызып, қайта тыңдасатын болды.
Бiрақ олардың айтуы Абайдай емес, дәмсiз, үстiрт.
Ұлжан соларын сезiп, кей кезде тоқтатпақ боп:
– Қыс өттi. Жаз шығып, мал төлдеп қалды. Ертектiң кезi өттi. Әйтпесе, қыс аяғы ұзап кетедi. Қой-ақ қой! – деп қалжың етiп, тоқыратып тастайтын.
Бірақ шешелер оңашада Абайға жақсы кітаптың жақсы хикаяларын қайтадан ескерте беруші еді.
Ғабитхан мен Абай екеуі маңайда кітабы бар молда сүрей, кәріден, шала сопылардан бірен-саран кітап тапқызып алысты. Тағы бір кезде Ғабитхан әдейілеп тұрып, Қарашоқыға, Күнкенің аулына барып, екі қоржын басы кітап әкелді.
Құнанбай Қарқаралыда Хасен молда арқылы бірталай қызық кітаптар алғызған еді. Оны елге де жеткізген. Бiрақ Абай бiр рет:
– Бiзге берiңiз!– деп сұрағанда:
– Қасымда отырып, өзiме де естiртiп оқып бер! Сүйтсең берем. Әйтпесе қызығын өзiм көрiп, өзiм ғана бiлем дегенiңе бермеймiн!– деп, бергiзбей қойып едi.
Абай әке қасына барғысы келмегендiктен ол кiтаптардан да құр қалып жүрген. Ғабитхан соның есесiн тауып, бiрер күн сұрап жүрiп, алып келдi. Үй iшiне де, Абайға да Ғабитханның табысы үлкен олжа едi.
Бiрақ дәл осы кiтаптар келген күннiң ертеңiнде Абайға шақырту кеп, Қарашоқыға жүрiп кеттi.
Күнкенiң аулына Абай келiсiмен, Құнанбай мұны Құлыншақ аулына жұмсады. Әкесiнiң Құлыншаққа айтатын сөздерiн Абай ұғынып ап тысқа шыққанда, мұнымен бiрге барғалы Қарабас әзiр тұр екен.
Құлыншақ аулы алыс емес болатын. Қарашоқының күнбатыс жағы, бұрынғы Қодар қыстауының арғы жапсары Торғай руына тиiстi. Құлыншақ – сол Торғайдың басты кiсiсiнiң бiрi.
Қарашоқыны бөктерлеп, Аймаңдай аттың жол жорғасымен жүрiп отырып, Абай:
– Шыңғыстың бөктерi тегiс көктептi-ау!– деп айналаға көз жiберiп келе жатты.
Аласа, ал күрең бетеге, даланы да, бөктер, беткейдi де тегiс көгертiп, жасарта бастаған. Бiрақ, аспан ашық емес.
– Жалғыз-ақ осы бiр суық жел мен бұлт айықпайды екен!– дедi.
Екi-үш күннен берi бұл өңiрде күн бұлыңғыр болған. Және қыстың соңғы салқын тынысы сияқтанып бiр суық жел бiлiнушi едi.
– Е, сәуiр жаңа туды ғой. Сәуiрдiң басы осылай бұлтты суық болатын әдетi ғой!– деп, Қарабас қыстыгүнi қар болатынын айтқандай, мерзiм айтты.
– Неге? Сәуiр қыстың айы емес! Жаздың айы емес пе? Жылда бүйтед деймiсiң?
– Жылда сүйтедi. Сәуiрдi, осы, жұлдызша не дейдi?
– Апрель дейдi.
– Ендеше, сол апрелiң осы. "Сәуiр болмай, тәуiр болмас" деп, бұрынғылар текке айтпаған. Сәуiрдiң басындағы суық бiтпей, жаз шықпайды дегенi, – деп, Қарабас Абайға ай-айдың мәнiн айта бастады.
Бұл жөнiнде Қарабас атшабарда Абай сезбей жүрген көп бiлiм бар екен. Сәуiр - бұл айдың арабша аты. Қазақша – мамыр. Одан соң маусым. Абай қазақша ай атының бәрiн сұрап, қайта-қайта қайырып жаттап алды.
Бiрақ сәуiр турасындағы жаңағы сөздi алғаш есiткенi осы едi. Жазға салымның ең жайсыз кезiн әнеугүнi әжесi "отамалы" деп атап едi.
– Осы "отамалы" немене? Не деген сөз өзi?– деп, Абай соны сұрады.
– Отамалы көкек айының он бiрiнде кiрiп, он жетiсiнде шығады. Желсiз, борансыз өтпейдi. Қыстың ең соңғы зәрi сонда. Отамалы деп атанғаны бiр байдың Отамалы деген қойшысы болған екен. Сол бақыр күн қайырады екен-ау! Көкектiң суығы басталған уақытта, әлгi қойды жайылысқа шығармайық боран болады. Қойдың қыстан титықтап шыққан кезi, малыңнан айрыласың десе, байы бiр дiнi қатты кәпiр екен. Сен тоғышарлық қып алдап отырсың деп, Отамалыны сабап-сабап қойды жайылысқа шығартады. Сол күнi, құдай көрсетпесiн, бiр қатты боран басталып, тақ үш күн, үш түн соғып, бар қой ығып кетiп қырылыпты да, қойдан қалмаймын деп, Отамалы бақыр да үсiп өлiптi. Көкектiң суығы – "отамалы" атанғаны содан дейдi. Әжең бақыр, соны бiледi ғой, – дедi Қарабас.
Осыдан соң:"айдың тоғамы" деген не? "Өлi араның" не мәнi бар? "Қыр күйек" неден қойылған? Абай осыларды да сұрастырып, көп қызық әңгiмелер есiттi. Аздан соң есепшiлер жайын, есепшiнiң тәжiрибесiн де сұрастырып:
– Күн қайырып, есеп айтуға өзiң қалайсың?– дедi, жаңағының бәрiн бiлiп, бәрiн жақсы әңгiме еткен Қарабас есепшiден аман емес шығар деп ойлап едi Абай.
Қарабас күлiп:
– "Күнәң аз болса, күн есепте!" дейдi екен осы күнде молла, қожа. Бiрақ қолдан келсе, есепшi болған жақсы-ақ қой. Мен құнт қылмай., құр қалып жүрмiн. Болмаса, есепшiлердiң айтқаны аумай келетiн жылдар болады, – дедi.
Бiрқатар жол жүрiп кеп, екi салт атты Қодар қорасының тұсына жеттi. Абай, Қодар мен Қамқаның басына бұрылып құран оқып, үндемей, томсарған күйiнде iлгерi тартты.
Анада көрген қатал суық суреттер көз алдына, дәл бүгiн таңертең көргендей боп қайта елестеп едi. Өзiнiң сол күнi аққан ыстық жасы, қасiрет жасы да есiне түстi.
Ауылға кеп түскенде Абайдың түсi үлкен кiсiнiң түсiндей боп томсарған, салқын едi.
Құлыншақ аулы әлi қыстауда екен. Күн жылынған кезде тамнан шығып, қыстау жанына кигiз үй тiгiп отыратын әдет болушы едi. Қарашоқыдағы Құнанбай аулы сүйткенмен Құлыншақ олай етпептi.
Өзiн бала көргенмен, Құнанбай жiбергенiн ескерiп, Құлыншақ Абайды үлкен кiсiдей қарсы алды. Қонақтар отырып амандасып болған соң:
– Уай, қатын, қазан көтер мына қонаққа!– деп бұйрық еттi. Құлыншақтың "бес қасқа" деп атанған, бес мықты ұлы болатын. Олардан қазiр Манас қана үйде отыр. Бұл "қасқа" десе дегендей, еңгезердей екен. Жалпақ маңдайлы, нұр жүздi балуан тұлғалы жас жiгiт Құлыншақтың немересi едi. Үндемей отырып, домбырасын тыңқылдатып тартады да, қонақтарға салқын қарап қояды.
Үйде әзiр тұрған шай бар екен. Манастың келiншегi дастарқан жайып, шай жасай бастады. Жүзi жұқалау келген, самай шашы жып-жылтыр, қырлы мұрын, қара торы келiншек аса бiр таза, шапшаң көрiндi. Бар қозғалысында әдемi сыпайылықпен қатар, ширақ сергектiк бар. Отырған үйiне жылылық, жарастық бергендей келiстi әйел.
Соның кiрген-шыққан қимылына қарай отырып, Абай:
– Құлыншақ аға!– деп, сөз бастады.
Құлыншақ Абайға қарай түсiп, үлкен сар шақшасын тырнағымен сыртылдата қағып отырып, бiр кезде көк бұйра насыбайын екi танауына құшырлана тартып қойды.
– Әкем сiзге сәлем айтып едi.
– Сәлемет болсын.
– Айтқаны, мына жердегi Бетқұдық жайы. Бұрын Борсаққа тиiстi қоныс екен. Ақпердi Борсақ қыстауын алған соң, қонысы мен өрiсiн тегiс алдым дейдi ғой. Соған былтыр күздiгүнi қыстауға кiрер алдында сiздiң ауыл қоныпты. Бiрталай отырыпты. Қазiр жаз шыға:"қорасының жаны болған соң, тағы қонып жүре ме? Мен iрге тигiзбей, күздiгүнi пiшенiн шауып алайын деп ем, осыны Құлыншақ маған қиса екен! Қонбаса екен!" деп, әкеме өтiнiш айтыпты.
– Е-е, Ақпердi оны айтсын, ал, әкең не дейдi?
– Әкем Ақпердiнiң осы сөзi орайлы ғой. Құлыншақ қонбаса жақсы болар деп, осы сәлеммен жiбердi, - дедi.
Қысылған да iркiлген де жоқ. Баппенен, үлкен кiсiдей айтып шықты.
Құлыншақ үндемей, басын изеңкiреп отырып мырс ете бердi де:
– Шай iш! Кәне, жақындаңдар!– деп шайға қарай қозғалды. Абай да шай iше бастап, Құлыншақтың жауабын күтiп отыр.
Құлыншақ бiрер шыны шай iшкенше үндемей, сазара түсiп, бiр уақытта Абайға оқыс бұрылды да:
– Уай, балам, әкең осы Бетқұдықтың мәнi-жөнiн ұғынып, түбiн тексердi ме екен? Борсақ отырған кезде мен кезек қоныс етушi ем ғой. Көгi болса бұрын да орылушы едi. Қақ бөлiсушi ек қой. Осыны бiлдi ме?– дедi.
– Оны бiлген көрiнедi. Бiрақ тегiнде, меншiк бар да, келiсiм бар ғой, ақсақал. Даусыз иесi Борсақ едi. Соның меншiгi едi. Құлыншақ иелiк жөнiмен емес, келiсiм ретiмен үлес алып келген едi. Келiссе. Ақпердiмен де соны iстер. Тек, меншiк Ақпердiнiкi екенiн ойласын дедi.
– Е-е, ат иесi Ақпердi десеңшi! Ендеше, алдына ат иесi мiнет те, артына бiздi тiлесе мiнгiзiп, тiлемесе мiнгiзбес. Қыстауыңның iргесiнде, желi асындай жерде тұрса. Да, Бетқұдықтан беттi жу десеңшi – деп, Құлыншақ наразы боп, томсарып қалды.
Абай Құлыншықтың ренжiген жайын ұғады. Өз басы ренжiтейiн деп те ойлаған емес. Басында әке сәлемiмен келсе де, мұның арты үп-үлкен шаруа жайы екенiн онша бағалаған жоқ-ты. Ендi мынандай үлкен, нағыз адамның амалсыз ренiшiне қарай, өзi айтқан жайдың ауырлығын ұқты.
– Менiң әкелгенiм осы бiр сәлем. Арғысын өзiңiз бiлiңiз.
– Қайтпек керек? Ақпердi! Ақпердiге құдай бақ бердi, – деп, Құлыншақ ащы бiр мысқылмен күлiп қойды.
Абай Құлыншақтың сабырлы сықағына қызығып күлiп жiбердi. Тартысам деп келген емес. Және әке қарызынан құтылды. Сондайды шапшаң болжап шыққан Абай жаңағы Құлыншақ қалжыңын iле жөнелiп:
– Бақ берген емей немене.
Борсақтан қалған аз жердi.
Менiкi деп тап бердi деңiз!–
дедi. Абайдың бұл мiнезiне үйдiң iшi тегiс күлдi. Шай құйып отырған Манастың келiншегi, әсiресе ырза болды бiлем, қып-қызыл боп, қатты күлiп жiберiп, Абайға жалт етiп қарап, тамсанып қойды.
Құлыншақ шалқая берiп, Абайға:
– Е, балам-ай, мынау лебiзiң қалай жақсы едi. Тек осыныңды Ақпердi есiткей еттi!– деп, ырза боп қалды.
Осыдан Құлыншақ Бетқұдық әңгiмесiн былай қойып:
– Шырағым, осы анада Бөжейге берген жас бала қалай екен? Айғыз бишара жылап қалды деп едi, ол қалай?– деп, Абайдың үй iшiн, Зере жайын, Ұлжан күйiн сұрастыра бастады. Кәмшат туралы Абай ешнәрсе айтқан жоқ, Құлыншақ қайта оралып:
– Айыпқа мал бермедi деп, Бөжей жағы қомсынады бiлем. Сол кiшкене қарындасыңның күтiмi де келiстi емес деп есiттiм-ау. Айғыз бақыр соны сезiп қайғырады ғой, – деп, қайдағы бiр көңiлсiз, шетiн жайларды қозғай бастады.
Абай бұл арада ол әңгiменiң ешқайсысына сыр берiп iшiн ашпақ емес. Құлыншақ жетектеген сөздерге басқан жоқ.
Азырақ үндемей отырып, өзiнше бiр жөн тауып:
– Ақсақал, осы сiздiң балаларыңыздың "бес қасқа" атанатын себебi не? Соның мәнiн ұқтырыңызшы?– дедi.
Құлыншақ мына баланың жаңағы сөздерге iлеспегенiн түсiндi де, iшiнен. "байыпты бала-ау өзi. Салмақ бар ғой. Сыр ашпайын деп отырғанын қарашы. Бұған да үйреткен екен"...– деп ойлады. Алғашқы сөздерiн тастап:
– "Қасқа дегенi – батыр деп айтқаны" деп болмайды ғой мыналар түге. Жөнiн мынаның өзiнен сұрасаңшы, – деп Манасты нұсқап қойып:- батыр боп кiмдi мұқатып жүргенiн кiм бiлсiн. Әйтеуiр қолтыққа дым бүрку ғой. Болмаса, анау бiр кезде Бөкеншi, Борсақ "Қарашоқыны бермеймiн, өлiсем" деп келгенде, әкеңнiң жалғыз ауыз сәлемiн есiтiп, осы бес баламды ертiп барған мен едiм. Сонда иесi кетiп жатқан иен жерден тым құрыса бiр құдық тиер деп ем. Тигенi мынау ма? Қасқаның тұмсығы тасқа тигенi осы да!-деп алғашқы сөздерiне тағы бiр оралып соқты.
– Бүлiнген елден бүлдiргi алма дегенi қайсы? Бөтен болса бiр сәрi. Бөгде емес, Бөкеншiнi қуып алған кiмге құт болады дейсiз? Өкiнiп қайтесiз?– деп, Абай аса бiр байсалды мәслихат айтты.
Манас пен келiншегi осыны жақсы ұғып ұнатса да, Құлыншақ көнген жоқ. Ол осыдан соңғы әңгiмелерде Құнанбайға өкпелi болған кiсiнiң қабағын бiлдiрдi.
Абай ар жағынан байқап кеп, Құлыншақтың ойы: "Бөкеншi, Борсақтан жер олжа қылмадым" деген арман екенiн бiлдi. Соны ұғынумен қатар, жерден басқаны, жемнен басқаны тыңдағысы келмеген Құлыншаққа iшiнен наразы боп аттанды.
Абай әкесiне Құлыншақтың көнгенiн айтса да, өкпесiн айтқан жоқ. Iстеп келген iсiн қысқа ғана баян етiп едi.
Бөлек жерде Құнанбай Қарабастан да сұрастырған. Абайдың айтқан сөздерiн түгел есiттi. Қарабас Абайдың бүгiнгi мiнездерiне ырза екен.
– Балаңыз сөзге ысылып қалыпты. Тiптi бiр үлкен кiсiдей орамды жатыр. Құлыншақ екен-ау, ұтылады екем-ау!– демедi. Қалай болса да тең сөйлеседi!– деп, мақтай бастап едi.
Құнанбай "Жеттi, доғар" дегендей ишарат қылды да, Қарабасты тоқтатып тастады. Осының ертеңiнде Құнанбай Абайды және жұмсады. Қасына тағы сол Қарабасты қосып, ендi Сүйiндiкке жiбердi.
Сүйiндiк аулына Абайлар ел орынға отыра келдi. Өз қыстауынан айрылып, қарауылдың бас жағын – Түйеөркеш деген жердi қыстаған Сүйiндiк аулы қазiр тамда емес, киiз үйде екен. Мал, жан, көп ауыл осы орынды қыстауға лайықтап алғанмен, әлi жаңа қыстау сала алмай, ескiлеу тар қораға сыя алмай, күннiн көзi жылынысымен киiз үйге шығыпты.
Сүйiндiктiң аппақ үлкен үйi жылы екен, iшi тола тiрелген жүк, буулы тең менен сандықтар. Оның ар жағы екi босағаға шейiн текемет, алаша, тұскиiзбен қоршалыпты.
Саптама мен тиiн iшiктi әлi тастамаған Абай бұл үйде тоңазитын емес. Биылғы көктемде алғашқы рет киiз үйге қонғалы отырғаны осы. Мұнда бiр жеңiл салқындық, кең тыныс бар. Көктемдегi киiз үй Абайға әрқашан таңсық болатын.
Үлкен үйдiң ортасында ала көлеңкелеу жанған тас шам бар. Сүйiндiк бәйбiшесiмен және екi баласы – Әдiлбек, Асылбекпен – бәрi де қонақтармен бiрге болды. Бұл үйге әсiресе, өзгеше көктем нұрын енгiзген бiр жан бар. Ол Сүйiндiктiң қызы – Тоғжан. Абай келгеннен берi Тоғжан үлкен ағасы Асылбектiң отауынан осы үйге бiрнеше рет келiп кеттi. Сылдырлаған шолпысы, әлдеқандай былдырлаған тiлменен Тоғжанның келерi мен кетерiн паш етедi. Құлақтағы әшекей сырғасы, бастағы кәмшат бөркi, бiлек толған неше бiлезiктерi – баршасы да бұл өңiрден Абайдың көрмеген бiр сәнi сияқты. Толықша келген, аппақ жүздi, қырлы мұрын, қара көз қыздың жiп-жiңiшке қасы да айдай боп қиылып тұр. Қарлығаш қанатының ұшындай үп-үшкiр боп, самайға қарай тартылған қас, жүрекке шабар жендеттiң жебесiндей.
Тоғжан үйдегi сөзге құлақ салып, не күлiп, не қымсынса, сұлу қастары бiр түйiле түсiп, бiр жазылып толқып қояды. Елбiреп барып дiр еткен қанат лебiндей. Самғап ұшар жанның жеңiл әсем қанатындай. Биiкке, алысқа мегзейдi. Абай көпке шейiн Тоғжан жүзiнен көзiн ала алмай, телмiре қарап қалады.
Қыздың көп кiрiп шығысы қонақтардың қамы екен. Аз уақытта дастарқан жайғызып, күтушi әйелге шай құйғызып, өзi әкесiнiң төменгi жағына отырып, шыныларды әперiп, үй iшiне қызмет көрсете бастады.
Абай Сүйiндiктен де қысылған жоқ. Бала емес, ысылған, ашық, үлкендерше сөйледi.
Тоғжан кеп отырғаннан кейiн, сүйiндiкке қарап:
– Сүйiндiк аға, осы мына сiздiң жердiң алдындағы Қарауыл дейтiн жалғыз биiк не себептi Қарауыл атанды екен?– дедi.
Сүйiндiк:
– Кiм бiлсiн, шырағым, – дей түсiп, аз отырып:– Е, Тобықты мен Матайдың шабуылы, жаулығы қалған ба? Сондағы қуғыншы мен жортуылшының бiрi қойған атыдағы. Өзi өзге таудан бөлiнiп, айдалаға оқшау барып тұр ғой. Содан қарауылдамай, қайдан қаауылдасын!– дедi.
– Сүйтiп, бұл атты Тобықты қойған дейсiз бе? Тобықты келмес бұрын сондай ат жоқ па екен?
– Қайдан болсын! Бұл өңiрдегi барлық атты Тобықтының өзi қойған.
– Әй, бiлмеймiн-ау! Бар атты өзi қойса, Шыңғыс дегенi несi екен? Шыңғыс деген Тобықты бар ма?
– А, жоқ! Мынауың жаны бар сөз. Бәсе, бұ Шыңғыс деген осы үлкен алып таудын аты неге Шыңғыс атанды екен бұл?– деп, Сүйiндiк өзi де ойланып қалды.
Әдiлбек әкесiнiң мүдiргенiн намыс көрiп:
– Шыңғыс деген сөз "шын қыс" дегеннен, қысының қаттылағынан болыпты-мыс деседi ғой!– деп едi.
Абай бұған күлдi де:
– Олай болмас. Шыңғыс деген белгiлi хан аты ғой, – дедi.
– Бәсе, осы сөз менiң де құлағыма бiр тиген едi. Жадымда қалмапты. Кәне, бiлсең өзiң айтшы, шырағым, – деп Сүйiндiк Абайды тыңдағысы келдi.
Жас қонақ Шыңғыс хан жайында өзi бiлген, есiткен әңгiмелерiн айтып кеп, ақырында өз көңiлiндегi бiраз долбарды қосып:
– Тауының "Шыңғыс", биiгiнiң "Хан" аталғаны содан. Және сонау бiр бөлек тауы "Орда" аталғаны да сол Шыңғыс ханның мекен еткен қонысы екенiн паш етедi. Қарауыл демек те сол кезден қалған ат емес пе екен?– деп тоқтады.
Сүйiндiк Абай сөзiн қатты ықыласпен тыңдады. Алдындағы шайы iшiлмей, кесесi суып қап едi. Тоғжан әкесiнiң соншалық тыңдағанын ендi байқады. Ол Абайға таңдана қарап, бiрталайға дейiн көз алмады.
Үй iшi Абай айтқан жаңалықтарды қызыға тыңдап, көңiлденiп қап едi. Асылбек, Қарабастар:
– Қисынды-ақ екен, – дестi.
Шыңғысты былай қойып, тақ осы Сүйiндiк қыстауы Түйеөркештiң қасында тұрған "Хан" биiгiн, онан соң Мамай қыстайтын анау "орда" деген таудың бәрiн де шештi. Соны осы күнге шейiн нелiктен аталғанын бiлмей жүру, мұндағы үлкеннiң бәрiне ендi ғана орасан көрiнiп едi.
Сүйiндiк Абайдың шынысын өзi әперiп:
– Жеп iш, Абай!– деп, ендi қонағының алдына жент пен майды да, бауырсақты да молырақ ысырып қойды. Әкесiнiң жас қонаққа жасаған осындай бейiлiн де Тоғжан сезiп отыр.
Бiрер мезгiл Абай өзiне қараған Тоғжанның әдемi қара көзiн байқады. Солғын қарау емес, Абайды анықтап, түстеп, барлай қараған сияқты.
Абайдың да әйелге анықтап қызыға қараған жолы осы сияқты. Тоғжан ұзағырақ қадалып, көз алмай отырып ақырын қызғылт тартқандай болды да, көзiн тайдырды.
– Көп жасаған бiлмейдi, көп тоқыған бiледi. Осылайша ұққаның, тоқығаның жақсы, балам!– деп, Сүйiндiк бiр тоқтады. Абай осы сөзге жалғастырып:
– Өзiңiздей кiсiден есiткен сөздер ғой, Сүйiндiк аға!– деп аз отырып,– рұқсат етсеңiз, осы өзiңiз айтқан кейбiр сөздердi де өз аузыңыздан ұғынайын деп ем!– деп Сүйiндiкке қарады. Тұрпайы емес, сыпайы бастап, орамды келдi. Сүйiндiк:
– Е, сұра, айт, балам! Не сұрамақ ең?– дегенде:
– Ендеше, осы жаңағы кiшi Орданың тұсында Көжекбай, Құлжабайдың жер дауына билiк айтқан екенсiз. Сонда:"мен қойдың бөлiгiн бөлмеймiн, құдайдың бөлiгiн бөлемiн"!– депсiз. Осының мағынасы қалай? Соны сұрайын деп ем!– дедi.
Бұл сұраққа Қарабас, Әдiлбек, Асылбек те күлiп жiбердi. Тегi, Абайдан басқаларына жөнi мәлiм болу керек. Сүйiндiк Абай сұрағына аз тiксiнiп, қалта қарап, ойланып қап едi.
– Шырағым, бұл сөздi әкеңнен ұғынсаң еттi.
– Менiң әкем баламен ашылып сөйлей бермейдi ғой. Бiлесiз ғой.
– Бiрақ жаңағы iске әкеңнiң қатысы бар ғой! Оны бiлушi ме едiң?
Қарабас, Асылбектер әлi күлiп отыр. Олар Сүйiндiктiң қашқалақтағаны мен сыпайылық сақтағанына және Абайдың жансыз әңгiменi қадала сұрағанына күледi.
– Әкемнiң қатысы барын бiлемiн.
– Ендеше, әкең аты араласқан сөздi ең әуелi әкеңнiң өзiнен ұғынғаның мақұл!
– Бәрекелдi! Сүйiндiк аға, оныңыз жақсы ақыл! Бiрақ... Сол билiк тұсы, сiз бен менiң әкем екi араңыздың суысқан тұсы болды, дейдi. Ол рас қой?
– Рас!
– Ендеше, сiзбен қалай араздасқанын мен өз әкемнен ғана бiлiп қойсам, мына Әдiлбек пен Асылбек ағам сiзден ғана ұғынып қойса не болады? Анық шынға жете алмай, сыңар жақ кетемiз ғой. Бiрден, адасамыз. Екiншiден, бала мен бала, мына бiздер, сырттан қырбай, сырттан шалғай кетiсемiз ғой. Сiз маған, менiң әкем бұл кiсiлерге айтып отырса таразының басы тең баспас па едi?
Сүйiндiк те, үй iшi де Абайдың мына дәлелдерiн дұрыс көрдi. Қарабас сүйсiнiп кетiп:
– Дұрыс-ау осынысы баланың?– деп, Сүйiндiктiң әңгiмесiн айтқызуға бейiмдедi.
– Балам-ай, алды-артымды орап алдың-ау осы сен ә?– деп, Сүйiндiк ақырын күле түсiп, екi ойлы боп қалды да Асылбекке қарап:
– Ей, менiң балаларым, мына бала қонағың тартымды жатыр-ау өзi, ойлаймысыңдар?– деп жақсы жадырап, шын бейiлдендi. Тоғжан шай iшiлiп болса да, дастарқанды жиғызбай, күлiмсiрей түседi. Жиi қарап, Абай көзiмен кездескенде, көптен бергi сыйлас танысына жасайтын iлтипат бiлдiредi.
Абай әңгiменi алғаш өзi ойлаған жаққа бұрды.
– Сол менiң әкеммен қырбай боп қалған жерiңiздi өзiңiз ұғындыраңыз, Сүйiндiк аға!
– Өтiнсең, айтайын! Бiле жүр! Сенiң әкең Мамай iшiнде Жамантаймен көңiлдес боп жүрiп, өкiл күйеу болғанда екi жүз қой киген.
– Өкiл күйеуi қалай!
– Өкiл күйеуi шын күйеу емес, тамыр есептi нәрсе.
– Онда "тамыр" деп неге аталмайды?
– Тамырлық құрбылас кiсiнiң арасында болады. Ал жасы үлкен кiсiмен жас жiгiт тамырласам десе, кейде осылайша өкiл күйеу боп аталады.
– Иә, сонымен?
– Бертiнде сол Жамантайдың баласы Көжекбай өзiнiң Құлжабай деген кедей ағайынымен жерге таласты. Мырза:"соған билiк айт, жер бөлiгiн айырып бер" деп, менi апарды. Мен екi жағының сөздерiн ұғынып, өз көңiлiмше әдiлдiгiн топшыладым да, "бөлiк былай болсын" деп жүрiп отырдым. Сенiң әкең өзi де басы-қасында. Арт жағымда Көжекбайлармен бiрге келе жатыр. Мен бөлiктi өз көңiлiме сыйған әдiлетпен бөлмекпiн. Байқаймын, жүрiсiм Көжекбайға жақпайды. Тыжырынып, жарыла жаздап келедi. Аздан соң мырзаға сыбырлап, жалпылдап айта бастады. Әкең сенiң Көжекбайды құп көрдi бiлем, арт жағымнан саңқ етiп дауыстап: "Уай, алапес! Сен қалай жүрiп барасың?" дегенi. Мен екi жағына тең би емеспiн бе? Ыза боп кетiп: "Уай, тәңiр, қойдың бөлiгiн бөлiп келе жатқаным жоқ, құдайдың бөлiгiн бөлемiн" дедiм, – деп тоқтап қалды.
– Я, сонан соң не болды?– деп, Абай ар жағын тағы айтқызбақ едi.
– Арғысын қайтесiн, сол, шырағым? Кеттi ғой әйтеуiр, қым-қуыт, шым-шуыт боп!- деп, Сүйiндiк қолын бiр-ақ сiлтедi де, айтпай қойды.
Абай қып-қызыл боп кетiп, шұғыл ойланып отырып қалды. Шамға қарап қадалып қалған көздерiнде сол шам отындай үлкен қызғылт, алыс от маздап тұрғандай. Тоғжан қонақтың мына пiшiнiне ендi жай ғана емес, тамашалап, қызығып қарады.
Сүйiндiк үйiнде Абайдың үндемей қалғанына iшiнен күлiп отырған да кiсi бар. Ол Сүйiндiктiң кiшi баласы – Әдiлбек. Асылбектей емес, ол ожар, тоң мiнездi болатын. Ендi Абайдың аңырып, дағдарып қалған пiшiнiне қарап өз iшiнен:
"Ал, тiлегенiң сол болса, қарық бол!"– деп, жымиып отыр.
Бiрақ Абай қатты ойланып қалғанмен жасыған жоқ. Аздан соң және өзi бастап екiншi бiр әңгiменi сұрады. Онысы Сүйiндiктiң тағы бiр сөзi. Өскембайға ас берген тұста айтқан сөзi едi. Сүйiндiк оны да айтпақ болды.
– Мырза өз әкесi Өсекеңе ас берем деп, Көкшетауға сауын айтып, қалың елдi жиды ғой. Тобықтының одан үлкен асы болған жоқ. Естiген шығарсың?
– Естiп ем. Соған сiз де бардыңыз ба?
– Әкеңмен ол кезде қырбай едiм! Бармадым. Бiрақ Айдос, Жiгiтектен, тiптi анау Мамай Жуантаяқтан да ел қалған жоқ. Жұрттың бәрi көшiп, сонау Көкшетауға барып, ұлы дүбiр мереке жасады ғой. Сонда Бөжей мен Майбасар келiспей қапты. Майбасар старшын. Жуантаяқтың бiр ұрылары Наймандағы Бөжейдiң нағашыларына барып, көп жылқысын әкеп, қырып тастапты. Соның қуғыншысы келiп, Бөжейге: "есемдi әпер!" дейдi ғой. Бөжей Майбасарға асылады. "Ақылдастыр, малын әпер!"- дейдi. Соған Майбасар:" сандалып, не айтып жүрсiң?" деп, ренжiтiп тастайды. Бөжей өкпесiнiң басы осы едi ғой. "Ажарым өтпейтiн болса, шашпауыңды несiне көтердiм?" деп өкпелеп қалады. Сүйтедi де, ас тарқамай көшiп кетедi. Бұған ерiп Жiгiтек, Байшора, Жуантаяқтан да кеткендер болды. Осы орайда мен үйде жатып, бiр-екi сөз айтып ем, қадағалап отырғаның со ғой.
– Не айтып едiңiз сонда?
– Бiлмексiң ғой, оны да айтайын
Өзге егіз болғанда, құдай жеке,
Алдыңа ата-анаң - ол бір Меке,
Қырық үйліні қырық пышақ қылып едің,
Өз асың да бұзылдьі-ау, Өскенеке?-
деп ем. Жұрт дегеннiң ұмытпай жүргенi со-дағы!- дедi.
Абайға бұл әңгiмеден әрi тағы бiр әңгiме жатқаны ап-анық көрiндi.
– Мынаның ар жағы да бар ғой. Онысын айтсаңыз қайтедi?
– Ар жағың қайсы, балам-ау?
– "Қырық үйлiнi қырық пышақ қылдың" дедiңiз ғой! Ол би атамның iсi ме, жоқ басқаның iсi ме едi?
– Абайжан-ай, қайдағыны айтқыздың-ау! Айыпты Өскен-екеңнiң өзi емес. Тағы сенiң өз әкең едi. Ендi сен маған осыны айтқызып-айтқызып, ертең әкеңмен екеумiздi тағы араз қыласың-ау, сығыр!- деп, Сүйiндiк күлiп қойды.
– Жоқ, Сүйiндiк аға, бiлейiк деп сұрадым. Сiздiң үстiңiзден шағым жиям деп сұрамаймын ғой!
– Рас айтасың, балам! Ендеше "қырық үйлi" деген анау Көкен тауының бауырындағы Уақ болады. Сол ел iшiнара араздыққа басып жүргенде Құнекең араласып, Қонай деген батырды сүйейдi. Егес күшейiп келген кезде, Қонайға ақыл салып, жау жағын шапқызып жiбередi. Қапыда қалған ел қарсыласа алмай, көл жағасындағы қалың қамысқа қашып кiредi екен. Құнекең қамысты өртетiп жiбередi. Сонда өрттен қорқып, қашып шыққан елдi қуғызып жүрiп сабатып, Қонайға жеңгiзiп берген едi. Осыны айтып ем!- деп, әңгiмесiн бiтiрдi. Абай осыдан соң өзге әңгiме сұраған жоқ. Аздан кейiн ет пiсiп, жұрт асқа отырды. Абай мен Қарабасты үй iшi бөгде қонаққа санаған жоқ. Сол себептi күндегi дағды бойынша дастарқан айналасына Сүйiндiктiң барлық балалары да, бәйбiшесi де отырған-ды. Әкесiнiң төменгi жағынан шешесiмен екi ортадан отырған Тоғжан Абайға қазiр бұрынғыдан да жақындай түстi. Абай бағанадан берi Тоғжанға бет алдынан қараса, қазiр көбiнесе қырынан көрiп отыр.
Орташа келген қырлы мұрыны ендi анық көрiндi. Қырынан қарағанда бiртүрлi сүйкiмдi екен. Жұмсақ жұмыр иегiнiң астында жұқа ғана бiр толқындай боп, нәзiк бұғағы бiлiнедi. Жылтырап таралған шашы қап-қара қалың өрiммен, ерекше аппақ, нәзiк мойнына қарай құлап түсiптi. Үлкен де, кiшi де емес, әшекей сырғасы дiрiл қағып, дамыл алмай сiлкiне түсiп тұр.
Әлденеден, белгiсiз себептен Тоғжан пiшiнi қызара түсiп, қайта сұрланады. Толқып қайтып тұрған ұяңдық па, басқа ма? Әйтеуiр өзiнше, өзгеше тыныс алып, лүпiл қағып тұрған бiр сезiм бар.
Қонақасыға әрқашан аса мырза аталған Сүйiндiк үйi бүгiн де еттi келiстiрiп асқан екен. Қарабастың өткiр сары пышағы қыстан қалған семiз жаяны да, алтындай сары уiлдiрiктi де лып-лып сызып, жапырақтап жатыр. Жалғыз сүр емес, сары ала қып асқан екен. Қыс бойы бордаққа байлаған, жаңада сойылған қойдың жас сүбелерi де бар екен. Бапты қып жемек болған семiз қойды жай сойғызбай, үйiткiзiп алыпты. Жас ет, үйiткен қойдың етi болғанда, мына табаққа тағы да өзгеше дәм бiтiрiп, нәр бердi.
Бiрақ ас осындай бапты боп, үй iшi тегiс ерекше көңiлденiп жеуге кiрiссе де, Абай жөндi жемедi.
Тоғжан да бiлезiкке толы аппақ жұмыр бiлегiн табаққа қарай сирек созады. Сүйiндiк пен Асылбек Абайды қайта-қайта:
– Же, шырағым.
– Жесеңшi, Абай! Алмадың ғой!- деп, әлденеше қозғап көрiп едi, Абай жей алған жоқ.
Ет артынан Сүйiндiктiң көптен сауғызып отырған қысырларының сары қымызы да келдi. Оны да жақсы әңгiмелесiп, ұзақ отырып iшiстi.
Бұл кештiң соңғы кезiнде Абай алғашқыдай емес, тартынып қалғандай, баяу едi.
Үй иелерi: "жас қонақтың ұйқысы келдi" деп, соған жорыған. Ақыры, төсек салынатын боп барлық еркектер тысқа шықты. Абай көңiлi бұл кеште өзгеше бiр күштi сезiмнiң әсерiне толы.
Бұрын "ғашық жар" көп оқыған хикаяларда, көп-көп естiлген ауызша әңгiмелерде болса, бүгiн Абайға ең алғаш рет кiтап емес, әңгiме емес, өзiнiң анық, аппақ мүсiнiмен, күлкiсi, қозғалысы, тынысымен: "сол мен едiм ", "мен мұндамын" деп келгендей.
Сүйiндiк әңгiмелерiнiң артынан, әуел кезде көңiлiндегi тұнып жүрген бiр ауыр сезiм ренжiткендей, бiрер төңкерiлiп түстi де, қайта шөгiп қалды.
Ол емес, тысқа шығып өз-өзiмен қалғанда, жұлдызды аспанға аса бiр рақат қуанышпен қарап тұрып, кең тыныс алды.
Орталап қалған ай батысқа таман сызылып барады. Биiк те алысқа тартып брады. Жүректi де ренiштен, лайдан құтқарып, сондайлық биiкке, қазiргi бұлтсыз аспандай алысқа, тазалық рақатқа шақырып, жыраққа мегзейдi.
Түйеөркештен Шыңғыстың жақын биiктерi жартылап қана көрiнедi екен. Қарақошқыл таулар ай астында көкшiл мұнараға оранып, жым-жырт қалғып тұр. Тау жақтан ақырын ғана жел желпiнедi.
Қалың қой қыбыр етпей тыныштық алып, үнсiз ғана тына алады. Асылбек, Әдiлбектер жатуға кеттi. Көгал сайда отырған бес-алты үйлi ақ ауылдың түңлiгi тегiс жабық. Ай астында ақ үйлер де мызғып, қалғып тұр.
Сүйiндiк пен Қарабас аттардың маңында жүр. Абай мынадай көктем түнiнен соншалық бiр тазалық сезiп, таң лебiн танығандай. Бұның жүрегi әдейi арнаған таң лебiн ерекше ұғынып сезiнгендей.
"Махаббат па? Осы ма? Осы болса, мынау дүние мынау маужыраған тынысты нәзiк түн... Бесiгi ғой. Сол сұлу саздың құлақ күйi ғой ".
Сүттей жарық, айлы түн. Таң әлi жоқ. Бiрақ жоқ екенiн бiлсе де, Абай әлдеқандай өзгеше "таңды" сезедi. Күйiк те, үмiт те, қуаныш та, азап та бар, – жүрек таңы. Кеуде толған өзгеше ыстық, өзгеше жұмбақ, мол сезiм. Соның шалқи түсiп шарықтауы көп. Лыпыл қаққан қанаттай тоқтаусыз құбылып, тыныштық ала алмай лепiредi.
"Ненi айтады? Не деп түсiнедi? Не сипатты бұл сезiм? Не боп барам? Тағат, сабырым қайда?
Бойына тоңазығандай бiр дiрiл пайда болды. Себепсiз дiрiлдейдi. Жүрегi де тулап кеп, өз-өзiнен қысылып, шаншып кеткендей.
"Таң... Жүрек таңы. Сол таңым сенсiң бе? Жарығымбысың, кiмсiң?"
Көз алдында Тоғжанның аппақ жұмыр бiлегi, жас баланың етiндей, ақ торғындай мойыны! Таң осы да... Өзi ғой!
...Ақ етiң аппақ екен атқан таңдай!
Шынымен бар жанымен құлай табынған сұлуға қарап, бар сезiммен үнсiз жырлап тұрған тәрiздi. Тоғжанға арналған, ең алғашқы "ғашығым" деген жарына арналған жан жарының тұңғыш жолы осы едi.
Ойша екi-үш ауыз махаббат сәлем айтып шықты. Бiртүрлi оңай, рахат боп, өз-өзiнен құйылып тұрған тәрiздi. Бiрақ сол кезде Қарабас үйiне қарай шақырды. Екеуi тыста жалғыз қапты. Абай үйге таман келе жатып, жаңағы өлеңiн қайта есiне түсiрейiн деп едi, "ақ етiң аппақ екен атқан таңдай!" дегеннен басқасы есiне әзiр қайта түспедi.
Қарабас пен Абай үйге кiргенде Сүйiндiк пен бәйбiшесi биiк төсекке жатып қалған екен. Сарғыш шегiрен шымылдық үлкендердiң жататын орнын қоршап тұр. Кең үйдiң төрiне екi қонаққа арналып төсек салынып жатыр. Одан басқа өзге жататын жай сезiлмейдi.
Тоғжанның өз үйi басқа ғой. Ол Сүйiндiктiң кiшi әйелi Қантжанның қызы екен. Жаңа үйге кiрерде Қарабас айтқан. Тоғжан, әрине, өз үйiне кеткен болу керек. Үйге кiрген жерде Абайдың ойлағаны осы. Үйткенi төсек салып жүрген – бағанағы шай құйған сары келiншек.
Абай төрге қарай қозғала берiп едi. Бiр уақытта шегiрен шымылдық толқып барып қозғалды да, есiк жақтағы шетiнен шолпы сылдыры естiлiп, Тоғжанның әсем бойы көрiндi. Қолына бiр торғын көрпенi алып, берi шығып келедi екен. Асықпай, тiптi ақырын қозғалады. Шолпысының ендiгi сылдырынан өзi қысылған тәрiздi.
Келiншек Абай жататын төсектi баптап салып болып қап едi. Тоғжан қолындағы торғын көрпенi кеудесiне көтерiп, бауырына қысыңқырап тұрып, келiншекке әдеппен ғана бұйрық етiп:
– Аяғын, аяқ жағын биiктесеңшi!– дедi.
Абайға бұ да дәл өзiне ғана арналған, өзгеше ықылас сияқты көрiндi. Бiрдеме айтар едi... Айтқысы кеп едi. Бiрақ, жүрегi лүпiлдеп, аузына тығылғандай боп, түк сөз таба алмады. Құр ғана қызарып қысылды да, сырт киiмiн шеше бердi.
Тоғжан ақырын, сыпайы ғана кеп, Абайдың төсегiне торғын көрпенi жазыңқырап қойды да, есiкке қарай қозғалды.
Үнсiз бейiл белгiсiндей үлкен iлтипат жасады. Бiрақ бары сол ғана. "Шын-ақ бары сол ма? "Әлде, тiптi, бар қонаққа iстейтiн дағдылы сыйлық сияқты ма? Сол ғой! Үлкен үйдiң есiгiне жеткенше Тоғжан ақырын басып, келiншектi ертiп кетiп барады. Қайта бұрылмайды.
Дәл шығар жерде ғана, өзiнен бұрын есiк ашқан келiншектi iлгерi шығарып жiберiп, өзi бiр түрлi сұлу қозғалыспен сырт айнала берiп, төрге таман ақырғы рет бетiн берiп, үй iшiнен сыртымен шықты.
Тоғжан есiкке қарай қозғалғанда, Абай қадалып, телмiре қарап қалып, бешпентiн екi иығынан шеше берiп едi. Бiрақ Тоғжан бiр қарамағанға қайран боп, кеткенiн қимағандай қалт тұрып қапты.
Ендi Тоғжан есiктен шығар жерде бiр сәтке көз қиығын тастағанда Абайдың тапжылмай сiлейiп тұрып қалғанын көрдi. Бешпентi екi иығынан түсiңкiрептi де, аппақ көйлегi ашылып тұр. Екi қолы бiр нәрсеге таңғалғандай жазылып, ыңғайсыз түрде асылып қапты.
Абай дәл байқады ма, жоқ па? Бiрақ шыға берген Тоғжанның аппақ жүзi қайтадан тағы бiр рет, соңғы рет қою қызғылтпен ду ете түскендей көрiндi. Және сонымен қатар жымия күлген ернi аппақ маржандай тiстерiн айқын көрсеткендей болды. Үнсiз күлкiмен езу тартып кеткен сияқты.
"Бұл не, мысқыл ма, ұят мiнез iстедiм бе?" деп, Абай өз-өзiнен қысылып қалып, тез шешiндi де, торғын көрпеге оранып, бүк түсiп қалды. Шолпы әуелi жиi сылдырлап, аздан соң баяулай бастап, тағы бiраздан соң анда-санда бiр ғана шылдыр ете түсiп ұзап барады. Абай өз жүрегiнiң аттай тулап соққан дүрсiлiн естiдi.
Шолпы үнiн сол басып барады. Өзгеше ыстық қымбат шолпы ең соңғы рет бiр шылдыр еттi де, бiлiнбей кеттi. Түн тыныштығы ұрлап кеткендей, жұтып кеттi.
Шамды Қарабас өшiрдi.
Шам өшсiн-өшпесiн, Абайдың көз алдына қазiргi мезгiл, бұл сәт самаладай жарық. Шамның өшкенiн байқаған да жоқ. Көзi жұмулы, көңiлi тыныштықтан, сабыр ойдан айрылған. Құйын ұстiндегi алай-түлейде.
Бұл түнде таң аппақ атқанша Абай бiр секунд те көз iлген жоқ. Күн шығарда ғана азғантай мызғыды. Бiрақ үй iшi оянғанда бiрге оянып, ерте тұрды. Өңi сұрғылт тартып, жүдеп тұрды. Шай алдында тысқа шығып, далада бой жазып жүрген уақытта Тоғжан жатқан үйдi ойша iздедi. Сүйiндiктiң үлкен үйiне жақын тұрған кiшiлеу ақ үй бар. Асылбектiң отауы болу керек. Содан әрi алты қанат ақ үй тұр. Кiшi үй сол болуға лайық. Абай қайта-қайта сонда қарайды. Бiрақ ол үйдiң түңлiгi жабық, Тоғжан да шешесi де әлi оянбаған, тұрмаған сияқты.
Далаға Сүйiндiк те шыққан едi. Әкесi тапсырған алық-берiк жөнiндегi сәлемдi Абай сонда айтып, бұл ауылға келген жұмысын осы таңертеңгi уақытта бiтiрдi.
Шай уақытында Тоғжан келген жоқ. Асылбек, Әдiлбектер де өз үйлерiнде болу керек. Таңертеңгi мәжiлiске араласпады.
Шаруа бiткен соң Қарабас ертеңгi салқынмен қайтайық деп байлаған. Сондықтан дастарқан жиылған соң, ол аттарды ерттегелi шығып кеттi.
Абайдың бұл ауылдан кеткiсi келмедi. Қонағуар, жылы жүз, жақсы мiнездi үлкендердiң үйi аса бiр сирек кездесетiн, жайлы ұя сияқты екен. "Осы ауылдың туысы, жақыны болар ма ем? Сұраусыз келiп, санаусыз қонып, түстенiп кетiп жүрер ме ем?"– дегендей. Бiрақ кетпей болмайды.
Үйде Сүйiндiк пен Абай және Сүйiндiктiң бәйбiшесi ғана қалған уақытта Сүйiндiк Абайдан Зере жайын, Ұлжан күйiн сұрастырып отырып:
– Аналарыңа сәлем айт, балам!– дедi. Түннен берi үндемеген бәйбiше де Ұлжанға сәлем айта отырып, Айғызды есiне алды. Содан барып Кәмшат есiне түсiп:
– Шырағым-ау, осы анада Бөжекең аулына жiберген кiшкене қыз не жайда? Айғыз бишара қайтып қиды соны? Жылатып айырып, қайтiп қана жiбердi екен?– деп, бiр жағынан наразы боп, сұрастыра бастады. Абай амалсыздан сөйлеп, қысқа ғана жауаптар қайырды. Бәйбiше бұл жөнде шешiлiңкiрей бастап:
– Бөжейдiң әйелi қатыбас кiсi едi. Өзiнен де туған қызы көп, күтедi деймiсiң кiшкене пақырды?– деп, қынжылып отыр.
– Е, е, Бөжей бар емес пе?
– Қатыны ойламаса, Бөжей ойлайды ғой! Неге күтпесiн!– деп Сүйiндiк майдаламақ болды.
– Әй, бiлмеймiн! Ауыл-аймағымен тегiс-ақ:" айыпқа берген қыз ғой. Малын қимай, жанын қиды ғой айыпқа!" десiп, жаман сөздер сөйледi деп есiттiм ғой. Жас баланы жылатқандары бекерлiк болған ғой өзi. Не десе де iштен шықпап па едi? Айғыз бишарада не сүлдер жүр дейсiң?– деп, бәйбiше өз-өзiнен босаңсып барып, жылап жiбердi. Екi көзi жасқа толып, қып-қызыл боп, үндемей, мұңайып қалды. Анда-санда күрсiне түсiп, тамсанып қояды.
Абайға бұл ананың мейрiмi тiптi бiр қымбат адамшылық, шын рақымшылық боп танылды.
Жидебейдағы өз үйiнде Кәмшат жайы осындай бiр айықпас мұң, уайым боп алған-ды. Сондағы әжесi мен Айғыз және өз шешесiнiң осындай-осындай көзi жасты, көңiлi қаяу болған көп шақтарын есiне алды.
Бiрақ олар Кәмшатты құр сағынып, құр аяғаны болмаса, мына кiсi айтқан суық сөздердi есiтпеген сияқты.
Кеше Құлыншақ та, бүгiн мынау ауыл да Кәмшат жайын ылғи "жетiм жандай, күңдiкке, қорлыққа кеткен бишара, әлсiз сорлыдай" сөйледi. Тегiн емес-ау Жидебайға қайтысымен әжелерiне осы есiткендерiн айтып, Кәмшаттың күйiн бiлдiру керек. Әке не десе о десiн, бұны iстемей болмайды. Абай осыған байлады. Жүрерде тағы да қымыз iшiп, жолға қарсы тоғайып ап, екi жолаушы атқа қонды.
Сүйiндiк үйiнiң жанынан үлкендерге "қош-қош" айтып, рақмет айтып кетiп бара жатып, Абай кiшi үйдiң түңлiгiне тағы қарады. Түңлiк әлi ашылмапты. "Тоғжан ендi бiр көрудi ойламаған ба! Тұруға да, көруге де асықпаған ғой!"
Бала жiгiт көңiлге алақызған толқын алып, амалсыз тебiнiп жүрiп кеттi. Ауылдан алыстаңқырап бара жатқанда ең соңғы рет артына бұрылып, кiшi үйдi тағы қимай қарап едi. Үй жанында бiр әйелдiң бойы көрiндi. Басына қара шапан жамылған, ақ көйлегiнiң етегi шұбала түскен. Тоғжан сияқты. Жаңа тұрған ғой. Бiрақ есiктен шықты да, Абай кеткен жаққа қарамай, әрi қарай, көгал дөңге қарай ақырын жүрiп кеттi.
Абайдың көңiлiне Тоғжанның шолпысы шылдыр-шылдыр етiп, ап-анық естiлiп бара жатқан сияқты. Өз жүрегiнiң лүп-лүп соққан қатты толқын ырғағы.
Амалсыз ұзап кеттi. Аты жақсы Түйеөркеш, жан мекенiндей өзгеше ыстық Түйеөркеш, мынау сәуiрдiң мынандай әдемi ашық рақат сәскесiнде тым құрса, " қош " демей де үнсiз қалды. Жұмбақ мiнездi боп, сұлу мекен, сұлу жан қалды. Тау iшiнен шығып, Қарауыл өзенiн қуалап, екi атты бөктерге қарай бұрылғалы келедi.
Ойға түсiп бiр түрлi баяу келе жатқан Абай бiр кезде арт жағанан дүрсiлдеп кеп қалған ат дүбiрiн естiдi. Жүрегi тағы да түндегiдей қатты тулап, шұғыл бұрылып қап едi. Орынсыз үмiт тез суынды. Сүйiндiк үйiнiң адамы емес, бiр толықша, қара жiгiт екен. Мұрты жаңа ғана тебiндеп келе жатқан бала жiгiт жұпыны киiм киген. Астында құнанша күзеген күрең биесi бар. Абайларға жақындай бере сәлем бердi. Ащық жарқын жiгiт болу керек. Аппақ сұлу тiстерiнiң баршасын көрсетiп, ақсия күлiп келедi.
Жалғыз жүрген жолды көңiлсiз көрiп, алдыңғы жағында кетiп бара жатқан екi аттыны әдейi әңгiмелесiп отыру үшiн қуып жеткен екен. Күрең биенiң омырауы терлеп қапты. Танаурап, демiгiп келедi. Екi езуiнде көбiк те бар.
Қарабас пен Абай да жаңа жүргiншiнiң қосылғанын терiс көрген жоқ. Жай сұрасқанда бұл жiгiт Сүйiндiктiң ауылдасы, Көмекбай баласы Ербол деген жiгiт боп шықты.
Қарабас Ерболмен оп-оңай бiлiсiп, әңгiмелесiп кеттi. Сөздерiн тыңдап келе жатып Абай Ерболға шын ықыласпен қарап, әлденеден ыстық көре бастады. Үйткенi, Ербол Сүйiндiк аулының аса жақын жiгiтi екен. Өзiнiң шешесi мен Тоғжанның шешесi Қантжан немере қарындас. Ол үйлерге бұл үнемi араласып жүретiн өз кiсiсi боп шықты. Әңгiмешiл, күлегеш Ербол, ендi Абайға бар тұлғасымен ұнай бастады.
Аздан соң бұл екеуi көбiрек әңгiмелесiп, Қарабас шетiрек қалды. Абай Қарауыл бойында құс көп екен деп, аңшылық мұратын бiлдiрiп едi. Оған Ербол:
– Қаршығаң бар ма? Қаршығаң болса қыдырып келсеңшi! Мен қасыңа ерiп жүрiп үйрекке де, қазға да кездестiрейiн, – дедi.
Үйде Тәкежанның көк қаршығасы бар-ды. Абай көңiлiне мынау сөздер үлкен медеу болды. Бағана Түйе өркештен кеткелi:" ендi қайтып қашан келем? Не сылтаумен келе аламын?" деп өздiгiнен бабын таба алмай келе жатқан бала жiгiтке мына Ерболдың айтқаны өте бiр рақат табыс көрiндi. Абай мен Ербол құс жайына, аңшылық жайына аусқан соң тату құрбы сияқтанып кеттi.
Екеуiнiң де айтар сөздерi бiтер емес.
Бiрақ бөктерге шыққан соң Ерболдың жолы бөлiнетiн боп едi. Ол оң жақтағы Көлқайнарға бұрылмақ екен. Шаруасы сонда. Абайлар болса, Шыңғысты бөктерлеп отырып, Қарашоқыға, Күнкенiң аулына қарай тартпақ.
Ерболды қиғысы келмеген Абай:
– Көлқайнарда тығыз жұмысың болмаса, бiзбен бiрге жүресеңшi!– дедi
– Е, е, не деп ерем? Не шаруаң бар дегенде не деймiн?– деп, Ербол күлiп жiбердi.
– Шаруаңда жұрттың не ақысы бар! Қыдырасын, қонақ боласын! Құл саламыз.
Ербол Абай сөзiне қызыға бастап:
– Айтқаныңа қызығып тұрмын!- деп, аз ойланды да: – Ә-әй, бiрақ шаруам қалады ғой, болмайды!– деп, амалсыз байлау айтты.
Аздаң соң Ербол Абайлардан бөлiнiп, Көлқайнарға қарай тартып кеттi. Келгенiнде күлiп келгенi сияқты, кетерiнде де күле қоштасып айрылды. Абай бұның сол көңiлдiлiгiне қызыға қарап қалды. Ерболдың алдында түк бөгет жоқ. Тiлесе, Тоғжанды күнде көредi. Жақыны, туысы, Тоғжанға сондай жақын болудың өзi де бақыт сияқтанып, Абай мына жiгiттiң сондай халiн қызғанады. Ербол болса, айнымас қызықты көңiлмен желе жортып, ұзап барады. Тоғжан турасындағы ең соңғы үмiт – соншалық ыстық көрiнсе де ұзап барады.
2
Абайлар Қарашоқыға түс ауа жеттi. Күнкенiң үлкен үйiнде мол жиын бар екен. Кермеде күмiс ертоқымды көп аттар тұр.
Қарабас Абайға бұл жиынның алыс ел емес, осы маңның өз адамдары екенiн айтты. Аттарынан таныған.
– Жуантаяқ, Топай, Ырғызбай iшiнiң кiсiлерi. Күндегi жиын ғой. Бiрақ, мынау жүруге қамдалып, жаңа ерттелген аттар ғой. Түстiктi жеп қойған екен, құр қаппыз!– дедi.
Абай сәлем берiп үйге кiргенде кең үйдiң iшi лық толған кiсi екен. Биiк төсектiң алдында бар жиыннан иығы асып, ақ көйлегiнiң омырауын ашып тастап, төс жүнiн көрсетiңкiреп әкесi отыр.
Тарқауға айналып, киiнiп алған үлкендер дәл кетер жерде қымыз iшiп, Құнанбайдың соңғы сөздерiн тыңдап отыр. Бiр тiзелеп жүгiнiп, тымақтарын киiп отырған кiсiлер де бар.
Үйдегiлер Абайдың сәлемiн алғанмен амандық сұрасқан жоқ. Төсектiң аяқ жағын ала, жорға Жұмабайға қымыз сапыртып, құйғызып Күнке отыр. Абай соның қасына кеп отыра бере әкесiнiң соңғы сөздерiн есiттi.
– Қыбыр-жыбыр бар, бiлемiн. Бiрақ " онымыз жоқ " деседi екен ғой. Ал, сенейiн. Сенемiн деп, жаза шексем де сенемiн!– деп сұрлана түсiп, зiлденiп, – құлақпен есiткеннiң бәрiн бекер дейiн, көзбен көргендi ғана шын дейiн. Көзiм көргенше шыдайын. Мен деген дос!– деп, Құнанбай жалғыз көзiмен қадала қарап, төрден босағаға шейiн бiр шолып шықты. Содан қайта төрге өрлеп, дәл қасында отырған Жуантаяқ Топайдың қартаң адамдарына көз қадап отырып, - мен деген дос, мен шыдағанша сен де шыда! Тек жалғыз-ақ мен қозданған күнi "бiрге қозданам" деп шыда! Соны iстесең, құдай ырза, мен ырза. Әзiрге менiң қолқа, тiлегiм осы-ақ!- деп, тоқтап қалды. "Жүрушiлерге рұқсат" деген сияқты қып тұжырып едi.
Бар жиын, төрден босағаға шейiн құп-құптап:
– Дегенiң болсын!
– Айтқаның болсын!
– Серт уәдемiз айтылды ғой!
– Тұр дегенiңе тұрамыз!- десiп, жапыр-жұпыр қостап қалды. Абай өз iшiнен:
"Баталасу сияқты-ау! Бiр нәрсеге ел қамдап, серттесу үшiн шақырған-ау!" деп ойлап, жаңағы " дос " деген сөздi есiне алды.
Бiрақ төрден босағаға шейiн бұ да қарап өтiп, бiр нәрсеге iштей ойланып қалды.
Мынау " дос " деп әке атаған кiсiлерi бұрын Абай аз бiлетiн, немесе, тiптi танымайтын кiсiлер. Бұрын мұндай жиын ортасында "дос" деген атпен Байсал, Қаратай, Бөжей, Сүйiндiк, Түсiп сияқты кiсiлер отырушы едi.
Бүгiн оның бiрi жоқ. Анада өзi барған Құлыншақ та жоқ. Басқаша бiр екшеу ғой. Олардың үстiне тағы да мол дос жию ма? Болмаса, тiптi соларды екшеп тастаған ба? Әлде дүмбiлез бiрдеңелер бар ма?
Абай Қарқаралыдан қайтқалы ел iшi қыстыгүнi татулықпен, Кәмшатты жылатып берумен "бiттi, тынды" деп бiлетiн. Содан кейiн үлкен сыбыс та шыққан емес. Iшiнара не күңкiл барын сұрастырған да емес-тi.
Қонақтың көбi жүрiп кетiп, екi-үш ақсақалды ғана Құнанбай қоналқаға ұстап қалды. Көпшiлiк кетсе де әкесi толық босамады
Абай өзiнiң Сүйiндiкке барған жұмысын көпке шейiн айта да алмады.
Ақыры бiр әредiгiн тауып, әкесiмен сөйлесiп, мiндетiн ада қылды. Ендi бүгiн мұнда қонбай Жидебайға қайтсам деп ойлап едi. Әкесiне сол ниетiн айтқанда Құнанбай:
– Немене бұ, қуыршақ ойнайтын қыз ба едiң сен, шешеңнiң қасынан шықпайтын? Менiң қасымнан сол қатындардың қасы артық болды ма? Мұнда болсаң ел көресiн, сөз ұғасын, тәлiм-тәрбие аласын. Онда не табасын?- дедi.
Абайға бұл сөздер оншалық даусыз хақиқат болып танылған жоқ. Iшiнен: "сiз ата болсаңыз ол, – ана. Бала, ата-ананың тағылымын бiрдей алып өседi" деп ойлады.
Бiрақ әкесiне тура жауап айтқан жоқ.
– Үйде қаршыға бар едi, биыл құс мол екен. Жидебайға барып азырақ қаршыға салайын деп ем, – дедi.
Құнанбай бұл жерiне дауласқан жоқ, түсiндi. Бiрақ:
– Тағы бiрер күн аял қыл, ертеңдер сенi Байдалыға жiберiп алғалы отырмын. Содан әрi қайтарсың, – дедi.
Абай амалсыз көндi де, бел шешіп жайланып, осы өгец шешесінің үйінде қала тұратын болды.
Байдалы Абайдың көп сөйлеспеген кiсiсi. Кешелер ол да Құнанбаймен араз кiсiнiң бiрi едi. Ендi соған жiбермек.
Әуелi Құлыншаққа жiбердi. Ол Құнанбайға өкпелi. Сүйiндiк болса, ол да бұрыннан ренiштi адам. Кеше түнi бойғы әңгiмеде Абай өз әкесi туралы үлкен кiсiлердiң аузынан ең алғаш сын сөздерiн есiттi. Ол әңгiмелердiң iшiнде талай-талай мәндер жатыр. Сүйiндiк те Құлыншақтай өкпелi адам. Ал ендi мiне, тiптi Бөжеймен тiзе қосып, әрдайым жаулықты мықты ұстап жүрген Байдалыға жiбермек. Оның Құнанбайға қарсы араздығы қатты бекiп қалған тоң сияқты емес пе едi? Көңiлi жiбiдi ме, қабағы жадырады ма? Абай бiлмейдi.
Ендi соған бармақ. "Осы қалай" деп, бiраз ойлана түсiп, Абай өз әкесiнiң iшiн түсiнгендей болды. Тегi әкесi өзiне жау адамдарға Абайды әдейi жiберетiн болар. "Жау барын көрсiн, түсiн танысын. Тани келе, көре келе, әкесiне достығы, тiлеулестiгi күшейсiн " деген болу керек.
Абай осыны ұқты да, қатты толқып, қиналып ойланды. Шытырман. Бiр сәтке Абай өзi көлденеңнен қарап, шытырман iшiне жалғыз, құралсыз, әлсiз күйде ерiксiз кiрiп бара жатқан өзiн көргендей болды.
Өзiн-өзi ойша екiге бөлiп, осылайша көлденең көзбен көре жүретiн әдет Абайда әр кезде болушы едi.
Екi күн өткен соң Құнанбай Абай мен Қарабасты Байдалыға жiбердi. Құлыншақ пен Сүйiндiктей емес Байдалы бұларға жылы шырай бермедi. Сырты үп-үлкен ақшыл үйге Абайлар кiре бергенде-ақ Байдалының бiр нәрсеге қатты ашуланып, айғайлап жатқан үнi естiлдi.
Үй iшi әбiгер екен. Босағада малшы қатын үлкен күбiге iркiт пiсiп тұр. Бiр жағынан кең қазанда құрт қайнап жатыр екен. Үй iшi ыстық. Дәл Абайлар кiре бергенде Байдалы бiр кiшкене қара пұшық қызды май құйрықтан шапалақпен ұрып:
– Құдай сiлегiр, кетшi былай, құдай сiлегiр. Тыныштық бермедiң ғой, сен-ақ!– деп, жылатқан бойында итерiп тастады. Қыз отқа құлай жаздап, әрi шошып, әрi ашуланып булыға жылады. Басында шыр етiп шыңғырса, ендi шегi қатып көкпеңбек боп, долдана жылайды. Көзiнiң жасы да,, сiлекейi де шұбырып жатыр.
– Әпкет! Әпкет мынау қараң өшкiрдi!– деп, Байдалы қатынына бұйрық етiп, үйден айдап шықты.
Үй iшiнiң осы жанжалының уақытында Абайлар сәлем берiп кiрiп, төрге шығып отырысты.
Байдалы сәлемдi оңдап алған жоқ. Амандасуы да солғын болды.
Құрт қайнатып жатқан үйдiң қазаны бос болмайды. Ет асқысы келмеген үйге ол бiр жақсы сылтау болатын.
Абай мынау ыстық үйде, мынадай тырысқақ ашушаң кiсiнiң үйiнде ет асым уақыт отыруды өз басына жазадай санап едi. Сондықтан еттiң сәтi болмаса тiптi қарсы емес. Iшiнен Қарабасты мысқылдап:
"Ал бәлем, шоқ! Түстiк болмаса, түбiң түсетiндей көрушi ең! Көрермiн осы үйден жегенiңдi!"– деп, жымия түстi.
Шынында Қарабастың бiр қиыны – "түстiк" пен " қонақасы " жайын өзге дүниенiң бәрiнен бұрын ойлап, өзгеше көңiл бөлетiн. Кейде Абайдың қонбайық деген аулына:" қонайық, бұл үйдiң сүрi мол" деп, тағы бiр кезде: "түстенбейiк, жүрiп кетейiк" деген жерiнде: "түстенейiк, бұл үй қонақасыға мырза" деп, қайдағы Абайдың iшiн пыстыратын көңiлсiз, сүйкiмсiз бiр үйлерге ерiксiз аялдататыны болушы едi. Екеуiнiң көп жүргенде көбiнесе ұғыспайтын жерлерi осы болатын.
Бұл жолы Абай көңiлiне Байдалының ниетi де сай келген сияқты. Үлкен қара сақалды, суық түстi Байдалы қонақтардың бетiне қарамай, мойнын есiк жаққа бұрып отыр. Аздан соң күбi пiскен қатынға қарап:
– Қымыз әкел, ас ауыз тигiз мыналарға!- дедi.
Қарабас белдiгiн шешiп, кiшкене орнығыңқырап отыра бастап едi, Абай үйдiң шырайын одан бұрын бiлiп, бел шешкен жоқ-ты.
Кiшiрек ағаш тегенеге құйылған қымыз келген уақытта Байдалы өзi сапырып, өзi құйып, қонақтарға бiр-бiр шараны бердi де:
– Барыстарың қалай? Не шаруамен жүрсiңдер?– дедi. Абай өзi келген шаруасын сол арада айтты.
Әңгiме тағы жер жайынан. Құнанбай, ел жайлауға шығардан бұрын, былтыр өзi Қарашоқыдан көшiрген Бөкеншi, Борсаққа Жiгiтек жерiнiң жапсарынан жайлау берген болатын. Сол ретте осы Байдалының Қаршығалы Қопа деген қоныстарына "Сүгiр мен Сүйiндiк ауылдары қоса қонсын, бiрге жайласын!" дептi. Абай қымызын iшпей алдына қойып отырып, сол шаруаны айтып шықты.
Бұл сөздi есiткенде Байдалы қабағын түкситiп жiберiп қатты түйiлдi. Абайға жауап бермей, зiлдене қарап, қадалып қалды. Абай Байдалының көзiнен жасқанған жоқ. Бала жүзiнде ашу да, араздық та жоқ. Тек: "мынау кiсi қалай қарайды?" деген тәрiздi кiнәсiз таңдану ғана бар.
Байдалы кiрпiк қақпай, шұғыл ойланып, үнсiз отырып, ақырында:
– Құп болсын! Қонсын Сүгiр мен Сүйiндiк, не деушi едiм!– дедi.
Қайратты, шапшаң ер адамның байлауы сияқты. Езбедi. Жақтырмаса да, күйiп отырса да, амалсыз байлауын бiр-ақ кесiп, бiр-ақ түйдi. Сөз бiтiп қап едi. Бiрталай уақыт үй iшi үнсiз болды. Абай қымызын iшiп болып, рақмет айтып, ендi жүргiсi келгендей ажар бiлдiргенде ғана Байдалы ырғала түсiп, сөйлей жөнелдi.
– Айтқанына көндiм. Бiрақ сөз ұғушы ма едiң өзiң? Әкеңе айтар сәлемiм бар. Бұлжытпай жеткiзуге жараймысың, жоқ па?
– Ойдағыңыздың бәрiн айтыңыз, ақсақал! Жеткiз дегенiңiздiң бiр ауызын қалдырмай апаруға уәде қылайын. Мен тек екi арадағы сәлемшiмiн. Дегенiңiздi жеткiзбей кетсем, я бұрсам, қиянат болмас па едi? Мойнымда қарыз қалдырмаспын!
Байдалы мына сөзге әбден қанағат қылды. Бала көргенi – бала емес тәрiздi.
– Ендеше жаттан айтсам, сырттан айтқан болады. Саған айтсам, әкеңнiң өз көзiне айтқаным!- деп, аз бөгелдi де, –"татуластық, табыстық" деп ек кеше тамам Арғынның тобында. Сол татуласқан сиқым осы ма? Тәттi күнде тағы артыма қалжуыр байлайтын болса, анадағы араздықтан мұның несi озды? Не жаздым! Сенiң әкеңе не жаздым осы мен, Жiгiтек? Атаң Ырғызбайға атам Кеңгiрбай оң батасын берiп, би сайлап едi. Өз баласы, өз туысы жоқ емес едi ғой сонда, "осы болсыншы" деп бермеп едi? Ал, бұл болса, бүгiн мiнеки, алысқа абыройы асса, айналып кеп Жiгiтектi жаныштайды. Жақынға жауықса, жағалап кеп тағы Жiгiтектi жентектейдi. Бiр жiбiмей кеткенi ме үстiп? Шапқа түрте-түрте барып, ақыры бiр күн " өлермен бол да, отқа түс, соныңды көрмей тоқтамаймын!" дегенi ғой мұнысы. Қоймас болса сол қолқасын алар. Алмай тынбас сенiң әкең! Осыны айт! Бiр мен емес, "Жiгiтек сәлемi" деп айт осыны! Ал мына жерiн алсын, бiр бұл емес, тағы тапсын, тағы алсын!– деп, қолын бiр-ақ сiлiктi де тоқтап қалды.
Үй iшi жым-жырт, от әлi маздап жанып жатыр. Үлкен қазанның астын қызыл жалын дамыл алмай жалап тұр. Әуелде толтыра құйылған iркiт қазiр бiрер қайнап қалған екен. Кемерiнен орта түсiп, шымыр-шымыр қайнайды. Жаңағы Байдалының ашулы сөздерiнiң тұсында Абай көзi қазан бетiне түсiп едi. Қоюланып бара жатқан ыстық құрттың ортасы кей кезде көпiршiк атып сақылдап қайнайды. Сол көрiнiс тап Байдалы ашуындай. Қайнауы жеткен ашу қызуы жеткен құрттай. Бiр жер емес, қазан бетi әр тұстан бұрқ-бұрқ етедi. Ол-дағы осы елдегi әр жерден шаң берiп жатқан Құлыншақ, Сүйiндiк, Бөжейлердiң ашулары сияқты.
Шынында жаңағы аз ғана сөз талай терең түкпiрдiң үстiн басты. Талай түйiндi түртiп өттi. Талайдан терiлiп жүрген желiсi ұзын дау, себебi мықты кiнәлар жатыр.
Абай Байдалы сөзiне орай айтпақшы емес. Бiрақ жақсы, жаман деп сыр да берген жоқ. Сәлемдерiн ұғып болып Байдалыға қош айтпақ болып едi. Қамшысын ұстап, тымағын кидi. Осы кезде Байдалы тағы бiр ырғала түсiп:" әлi де тыңдап кет!" дегендей белгi еттi. Абай тымағын қайта қолына алды.
Қазiр Байдалы бiржолата өзгерген сияқты: кең, баяу, байсалды үнмен тың әңгiме бастады, Абайға ендi күлiмсiрей қарайды. Бұл пiшiнi жаңағы Байдалыға тiптi ұқсамайды.
Үлкендердiң әр алуан кең мiнезi, терең сыры болатыны бар ғой. Бiрақ тап мынадай, ашуы мен сабырын оңай жұмсап, оңай тежеп, оп-оңай бұрып салып отыратын шын ұстамды адамды Абай осы Байдалыдан ең алғаш рет көрiп отыр.
Жаңағы ашумен күйген Байдалы ендi майда қоңыр үнге түсiп:
– Осы өздерiң көрiп жүрген Қаратай бар ма? Тап соның iшiнде көп қойма жатыр, не керек! Шiркiн, тек қана азғантай Көшкеден шықты ғой. Егер Олжайдан туса, өрiсiн көрер ең?– деп, бiраз отырды да. Тақауда әне бiр күндерде Қаратай, Бөжей, Байсал бар – барлығымыз Қаумен үйiнде түстенiп отыр едiк. Жиын бiр сөзден бiр сөзге түсiп, шалқып отырып, ақыр аяғы: "Жә, өзiмiз көргенде мырза кiм?" дегенге келдi. Жұрт ойланып қалды. Байсал күн шуақта жатқан тағыдай көзiн бiр ашып, бiр жұмып, бүк түсiп сырт қарап жатқан. Жаңағы сөзге ол қатысқан жоқ-ты, "мырза-кiм?" дегенге Қаратай жауап берiп, "мырза – Құнанбай"– дедi. Тағы бiраздан соң ол жиын: "шешен кiм!" дедi. Тағы Қаратай жауап берiп, "шешен – Құнанбай"– дедi. Екi бел асты. Аздан соң және бiр оралып кеп:" жақсы кiм?" дестi. Әлгi Қаратай және жауап берiп:" жақсы - Құнанбай "- дедi. Сол кезде Байсал басын жерден жұлып алып саңқ етiп: –"Уай, Көкше, не оттап отырсың өзiң?" деп Қаратайға қадала түсiп: – мырза Құнанбай екен, шешен құнанбай екен, жақсы Құнанбай екен! Ендеше не көкiп алысып жүремiз онымен?"– дедi. Соған Қаратай iле жауап берiп: – "Уәй тәйiр-ай, мен Құнанбайдың өзге жағынан мiн тауып алысып жүрмiн бе? Жалғыз-ақ "не қылайыны" жоқ қой, сондықтан кетiп жүргем жоқ па?" дедi. Сөз ұғатын бала сияқтысын ғой!– деп Байдалы осы тұста Абайға сығырая қарап отырып, – дәл осы сөздi сенiң әкең естiмеген болар. Осыны да айта баршы. Кешiрiмi, мейiрiмi жоқ екенiн Көкше неше жерде көрдi, бiлмеймiн. Бiрақ Жiгiтек соның жоғын күнде көредi. "Кештiм" дегенiн бiрде-бiр көрмей-ақ кеттiк қой!- дедi.
Жол бойында ешбiр жерде Абайдың аялдағысы келмедi. Оңай емес, әлдеқалай емес, бүгiн естiгенi ерекше. Байдалының аулынан ұзаңқырап шығысымен Қарабасқа:
– Жүр жарысайық!– деп тебiне жөнелдi.
Қарабас жарысты оншалық жақсы көрмеушi едi. Бiрақ Қарашоқыға күн барда жету үшiн қатты жүрмесе болмайды. Және бұның астындағы – ақтабан қара бедеу, қасқыр соққан жүйрiк бие болатын. Аймаңдай аттан күйi де төмен емес.
– Ал жүре ғой!– деп, о да жөнелдi.
Екi жолаушы ұзақ шапты. Аймаңдай ат пен қара бедеу кезек озысып, қатты желiсiп келедi. Өзi озған кезде, Қарабас: "тоқтайық!" деп iркiле берсе Абай қуып жете берiп:
– Тоқтама, жөнел, жөнеле бер!– деп, атына қамшы баса бередi. Қарабас өз iшiнен: "мына балаға Байдалы сөзi дөп тидi-ау! Шиырығып келе жатқаны сол-ау!" деп ойлаған.
Күн бата берген кезде аттарын қан сорпа қып Қарашоқыға жеттi.
Ауыл сыртында кiшкене тастақ төбе бар едi. Құнанбай Майбасар екеуi сонда отыр екен. Абай аттан түсе бере, шылбырын Қарабасқа тастады да аял қылмастан әкесiне қарай тартты. Құнанбай ауылдан қашық отырса да, бұлардың қатты жүрiп келгенiн аттарының сонау алыстағы ажарынан байқап едi. Қара бие ауыздығын шайнап, тыныштық ала алмай керменi сүзе тартып тұр. Құнанбай көзiндей, мал сырын бұлжытпай бiлетiн көреген көзге сол белгiнiң өзi де жеткiлiктi.
Бiрақ ол жайға Құнанбай онша шiмiркенген жоқ-ты. Тегiнде, балаға ат қинайсың, шаруа күйзелтесiң!- деп ұсақ мазасыздық жасамайтын. Сондықтан баланың бiреуi аттың аяғын кетiрiп немесе зорықтырып өлтiрiп қойса да ұрыспаушы едi. Абайға мұндай дүниелiк жайында еш уақытта тарлық еткен емес-тi. Қазiргi де қатты жүрiстерiн жай балалық, желiк жарыс қой деп бiлген.
Бiрақ ол өз бетiне. Ал мынау Абай үйге кiрмей, асыға басып дөң басына келедi. Жақындап келген уақытта әкесi қадағалап қарап едi. Баласының екi көзi от шашып, бетi қызғылттанып, танауы да желбiрей түседi. Барлық жас ажарында бал-бұл жанған бiр құбылыс бар. Әншейiндегi салмақты, қоңыр баяу Абай емес.
Баласы тақап келгенде, Құнанбай:
– Немене, балам? Неден ширықтың, жөнiңдi айтшы!– дедi.
Абай әкесiнiң төменгi жағына отыра берiп, өз iшiндегi көңiл күйiн дәл тапқанына қайран қалды.
Отырысымен көп күттiрген жоқ. Бүгiн Байдалыдан есiткен сөздердi бұлжытпастан, жалғыз түйiрiн қалдырмастан түгел айтып шықты.
Әкесiнен көз алмай қарап отырып сөйледi. Құнанбай басында мұны аса салқын тыңдады. Тек "Жiгiтектi жаныштаудан тоқтамады ғой!", "босаспады ғой!" деген сияқты Байдалы дауына жеткен жерде ғана қабағын лезде қатты түйiп ап, Абайға тiксiне қарады. Баласының өзiн барлап: "осының өзi қандай?" дегендей.
Абай әке көзiнен жасқанған жоқ. Байдалының дауын соншалық зiлдi, ұтымды күйде айтумен қатар, мына бала өз сұрағын да осы араға қосып отырған сияқты. Әке мен бала ең алғаш рет шындасып бет ашысатын белге келгендей едi.
Бiрақ Құнанбай өз баласы туралы екi ұшты болуын тез жойып, Байдалы сөзiнiң салмағына сөз салып кеттi. Есiттi, ұқты. Жалғыз-ақ түк шiмiрiккен жоқ. Ашумен демiгiп, ернiн шығарды. Өз байлауы өз iшiнде. Жауап айтқан жоқ. Абай әкесiне осы сәлемдi әкелгенде, тым құрса бiр шешiлер, бiр сөйлесер деп едi. Ол болмады.
Байдалының алғашқы сөзiн естiртiп бiр тоқтаған едi. Одан тың сөз тумаған соң Абай аз отырып, Байдалының соңғы әңгiмесiн айтты. Бұл Абайдың, әсiресе, " жауап айтар, не айтар екен?" деп асығып күткен жайы едi.
Құнанбай баласының осы көңiлiн анық таныды бiлем. Қаратай мен Байдалы үшiн болмаса да, өз баласы мен өз туысы үшiн бiр жауап керек. Ол тiптi аналардың орайын беру үшiн, әсiресе, керек.
– Қаратай жүйрiк қой. Жер таниды. Айтқаны шын болса керек. Бiрақ өз топшылауым бойынша, адамның қай мiнезi қасиеттi болса, сол мiнезi мiнi де болады. Мен өмiрде ұстаған нәрсемдi берiк ұстанам. Жақсылық – кiсiнiң айнымас табындылығында деп бiлемiн. Соның түбiнен мiн шығатын кез де болатын шығар!– деп, үндемей түнерiп отырып қалды. Дау айтқан кiсi жоқ.
Абай әкесiнiң жауабын ғана бiлмек едi. Ойландыратын жауап естiдi.
Құнанбай аздан соң ғана барып, әлгiден де жуасыңқырай түсiп:
– Адам пенде ғой! Пенденiң жоқ-жiтi толған ба?– дедi.
Қияласа да өз мойнына кiнә алып отыр.
Бұл кезде Абайға әкесi жадағай көрiнбедi. Кiнәға, дауға жүйрiк Байдалы сияқты емес. Ол шешендiктен гөрi басқарақ түкпiрi бар жан сияқты. Оңай жан емес. Қабат-қабат шың сияқты.
Құнанбай өз ойымен кетсе, Абай өз көңiлiндегi түйiнiн аяқтата алмаған, өз дағдарысымен кетiп едi.
3
Жидебайға қайтардың алдында Абай әкесiнен көшi-қон жайын сұрастырған. Құнанбай үлкен аулына тез көшсiн деп бұйрық бердi. Бiрақ биылғы көш жолы жылдағыдай емес. Бұрын Құнанбайға қараған ауылдар осы Қарашоқы тұсына жиылып ап жайлауға қарай жөнелгенде, Шыңғыс тауынан Бөкеншi асуын басып асушы едi.
– Қазiр бұл тұсқа келмей, Қарауыл өзенiн өрлеп барып, Ақбайтал асуынан асыңдар!- дедi. Және жазғы жайлау сол асудың тұсымен баратын Бақанас суы болды.
Бақанас, Байқошқар – бұл өңiрдегi Тобықтының ең үлкен өзенi. Шыңғыс сыртындағы мол жайлаудың ең үлкен өзенi. Шығыс сыртындағы мол жайлаудың ең арғы шетi сол екi су. Бiрақ Құнанбай ауылдары бұрын Байқошқарды қоныс ететiн де, Бақанас өзенi Көкшеге тиiстi едi.
Қаратаймен қырбай болғандықтан, Құнанбай Көкшенiң жайлауына ортақ болғысы келгендей.
Бұның ар жағында бiрталай есеп бар. Осы жазда Жiгiтек, Бөкеншi, Көкше боп тағы да қайтадан бас құрасатын сияқты. Кешегi Байдалы айтқан сәлем тегiн емес. Астыртын шеп бiрiктiрiп жатқан елдiң дақпырты тәрiздi. Ендеше солардың әр алуан шиырын, сыбыр-жыбырын бiлiп отыру үшiн Құнанбай өзiне қараған елдiң бiразын, дәл сол елдiң арасына таман кiрiстiрiп жiберу керек.
Жайлау аралас болса, қыдырыс-жүрiс аралас болады. Сыбаға, қонақасы аралас болады. Сүйтiп мал басы түйiсiп отырса, ел тарту оңай. Ал, мұндай есепке Зере отырған үлкен үйдiң барғаны жақсы. Бұл көп Тобықтының үлкен санайтын, күтетiн үйi. Және Күнкедей емес, Ұлжан қонағуар, кең бейiл, мырза.
Оның асы мен көлiгi, өң шырайы адамды дос етедi, тарта бiледi. Iшiне қан қатқан, сонау қатты жаулық болмаса, ет пен терiнiң арасында жүретiн уақ-түйек өкпенi жуып-шайып отырады. Осының бәрi Құнанбайға ел әпередi.
Ақбайталды басып, Бақанасқа қарай көшiңдер! Бөкеншi, Көкшеменен қоныстас болыңдар!"– дегендегi Құнанбайдың iшкi есебi осы болатын.
Абай әке есебiн бiлген жоқ. Тек өз аулының жекеленiп көшкенiн лайықсыздау көрсе де, iштен аса құпия түрде бiр қуаныш сездi. Қарауылды өрлеп көшу, Бақанасқа шейiн бару жаз бойы Сүйiндiк аулыңа жақын жүру деген сөз. "Өмiрi қосылмас-ай жуықтамас-ау!"– деген өмiр соқпағы ендi мұны күтпеген кезде Тоғжан ұясына жақын апарды.
Соңғы күндердегi барлық жеңiл, ауыр сезiмдердiң баршасының қатарында Тоғжан бейнесi жас жiгiттiң көз алдынан кеткен емес-тi. Абай толқыған қуанышын жасыра алмады. Әкесiне белгiсiз себептен қып-қызыл боп өзгерiп кеттi. Құнанбай бұл өзгерiстi байқаса да себебiн сұрамады. Әрине, Ақбайталға қарай көшуге Абай қарсы болған жоқ. Жалғыз-ақ өз топтарынан бөлегiрек жайлайтын болған соң, жалғыз ауыл кету тағы қолайсыз. Соны ғана ескерiп едi. Құнанбай бұл жағын да топшылап қойған екен.
– Жалғыз ауыл болмайсыңдар. Неге жалғыз ауыл боласың? Тiптi сол Жидебай, Мұсақулдағы Көлқайнар, Шүйгiнсудағы Ырғызбай, Жуантаяқ, Қарабатырдан кем қойса, он ауыл сендерге ере көшедi. Бәрiне де сәлем айтам!– дедi.
Жуантаяқ, Қарабатыр дегендерi Құнанбай ауылдарын жағалап жүретiн, қысы-жазы бiрге көшетiн момын көршiлер едi. Абай оны да мақұл көрдi. Осымен Жидебайға қайтып кеттi.
Тоғжанды тағы көру үмiтi Абайдың Қарашоқыдан алып қайтқан зор олжасы сияқты. Жол бойында бар дүниенi ұмытып, бiр Тоғжанның елесiн көз алдына келтiрiп, нелер ыстық қиялға батты.
"Өмiрдегi ең бiрiншi жалғызым, барым " дегендей неше түрлi еркелеткен нәзiк сөздер өз-өзiнен сан рет айтылып келедi. Жас жүрегi соғып қана қоймайды, қазiргi Аймаңдай аттың асығыс дүсiрiндей дүбiр шығады. Бұл шақтағы барлық сезiмi құр ғана жас тiршiлiк белгiсi емес, кеуде тола лаулап жанған жалындай.
Қарашоқыдан Жидебайға шейiн қатты жортып жүрiп едi. Екi аулының арасында дәл осы күндей шапшаң жеткен күнi жоқ. Қалайша оп-оңай келiп қалғанын өзi де байқамады.
Жидебайдағы ауыл да киiз үйге тегiс шығып алған екен. Биыл Қарауыл суы мол боп тасып, Жидебай, Мұсақұл үстiндегi кең қорық көк жайқын қалың шалғын боп келе жатыр едi. Көп үйлi ауыл кеш мезгiлiнде бiртүрлi бейiлдi, қоналқаға көңiлдене шақырып тұр. Ауыл айналасы қалың қой. Қозы жамырап, иттер үрiп даңғаза боп жатыр екен.
Абай үлкен үйге түстi де, шешелерiмен амандасып болған соң көшi-қон жайн айтты. Жылдағы әдет бойынша бұл ел әуелi бауырға қарай, көктемдiк қоныстарға барушы едi. Ұлжан солай көшермiз деп, қыстауда қалдыратын жүктерiн, қоймаларын сайламаған екен.
Жайлау биыл ерте көктедi. Шыңғыстағы ел бауырға көшпей, жайлауға асығып отыр. Сондықтан бұл ауыл да дүрмектен қала алмайды.
Ол жағын Ұлжан ұқты. Бiрақ, баласы ойлағандай тез көше алмайтынын бiлдiрдi. Үй iшiн жеңiлейту, теңдер буғызу, жатақшының жазғы күнiн бейқам ету, баршасы да бұл ауылды не қылса да бес-алты күн бөгемекке керек.
Абай өз iшiнен: "Сүйiндiк ауылы сыртқа кетiп қалады, жеткiзбей ұзап кетедi-ау" деп тынышсызданып едi. Шынында сыйлас ауылмен немесе достас жандары бар ауылмен қатар көшкен қандай қызық. Ертелi-кеш бiрге көшiп, бiрге қонып отырса, күндiз-түн көрiсе жүрудiң сылтауы көп. Бiрақ шешесiнiң байлауы жаңағыдай шаруа жағына келгенде, бұзылмайтын байлау болады. Ондайда Ұлжан Құнанбайдың айтқанын да орындамай, өз билiгiмен кететiн.
Көңiл қаншалық қиял құшып, аласұрса да, Абай амалсыз көндi.
Кешкi астың алдында Абай Зере мен Ұлжанға Кәмшат жайын айтты. Естiгенiнiң ешбiрiн қалдырмай қатты айтты. Жыласа да, күйзелсе де, шешелердi аяймын деп Кәмшат жайын бүркеу мүмкiн емес.
Зере күрсiнiп, күңiренiп кеп, Құнанбайды жерледi. Ұлжан үнсiз, жым-жырт, қиналып отырып-отырып Абайға:
– Осы естiгенiңнiң бiрде-бiрiн Айғызға айтпай тұра тұр. Онсыз да қан жүрегi қақ жарылып жүр ғой. Бүгiн таңертең:" түс көрдiм, Кәмшат жер ошаққа жығылып қалып, үстi-басы лаулап жанып барады екен " - дедi. Сүйiндiктiң қатыны аналық мейiрiмi бар кiсi. Бәрiнен де соның айтқаны тек емес қой. Шыңғысқа жетейiк. Сонан соң өзiң қасыңа бiр ересек кiсiнi ерт те, тура Шырақтың аулына барып, Кәмшатты өз көзiңмен көрiп, бар жайын бiлiп кел. Айғызға содан кейiн айтып, әкеңмен шындап сөйлесейiк, - дедi.
Байлау осы болды.
Сол кештен он шақты күн өткен шамада Құнанбайдың үлкен аулы Ақбайтал асуынан асып барып, Шыңғыстың сыртындағы Жiгiтек, Бөкеншi жайлауы болған Қопаның аузына қонды. Құнанбайдың айтқанындай он шақты ауыл боп көшiп келiп едi. Дәл бүгiн осы қонысқа жеткенше бұл ауылдар өзге Шыңғыс бөктерiнен көшкен Бөкеншi, Жiгiтектi қуып жете алмаған. Ең шабан көшкен ауылдар болған-ды.
"Алғаш үлкен ауылдың ерулiгi" деген табақ-табақ еттер, саба-саба қымыздар, көп-көп қыдырушы қатындармен iлесе келiп-келiп қалды. Құнанбайға жұрттың көңiлi әр алуан болғанмен, ежелгi салт-машық бойынша бұл өңiрдегi ағайын Зере отырған үйдi жатсынған жоқ. Бiрақ сыбаға мен ерулiк әкелушiлер көп болса да, бұл келгендердiң iшiнде Бөжей, Байдалыдан немесе Сүгiр, Сүйiндiктен келген белгi болмады. Келiп жатқанның барлығы момын ағайын. Араз-құразға ынтасы мен бейiлi жоқ, жай шаруаның ауылдары едi.
Үй iшi келушiнiң барлығына ырза болды да, келмегендi санаған жоқ. Жалғыз Абай ғана өз iшiнен әр мiнездiң мәнiн өзiнше жорыды.
Шешелерiне берген уәде бойынша Абай Бөжей аулына баруға асыққан. Қопаға қонған күннiң ертеңiнде қасына Ғабитханды ертiп, солай жүрiп кеттi.
Бөжей аулы Қопаның аузынан алыс емес. Батыс жақтағы көк қырқаның астында Саркөл деген тұщы көлдiң басында. Түс шағында екi жас жiгiт сонда келдi. Саркөл жағасында жағалай отырған ауыл көп екен. Бөжейдiкiн сұрастырғанда, бие қайтарып жүрген асау тайлы бала тап орта тұстағы он шақты үйлi ауылды көрсеттi. Бұл бай ауыл емес, бiрен-саран ғана бозғылт үйi бар. Көпшiлiгi қоңыр үйлi орташа ауыл тәрiздi. Шынында Бөжей бай болған емес. Орташа, дөңгелек қана дәулетi бар едi. Абайлар Бөжей үйiнiң сыртына кеп, аттан түсiп жатты. Қазiргi уақытта бұл ауылда бiрде-бiр бөгде кiсi болмау керек. Кермеде де, белдеуде ерттеулi ат жоқ. Жиын болса, көлдiң арғы шетiндегi ақ ауылда болу керек. Саркөл айналасындағы топыры көп ауыл сол тәрiздi. Жас жiгiттер Бөжейдiң өзiн де үйде жоқ болар деп топшыласып едi. Сол ойлары шын болды. Бөжей анау ақ ауылдағы жиында. Сонда түстенiп отыр екен.
Аттарын байлап, ендi үйге қарай жүре бергенде Абай осы үйдiң iшiнде әлсiз үнмен жалынып жылаған кiшкене баланың үнiн есiттi. Ауру баланың жылағаны.
Абай жүрегi жаман белгiнi сезгендей су етiп, қатты аянышпен шаншып кеттi. Үн дәл Кәмшаттың үнi сияқты. Абайлар үйдi айналып есiкке тақай бердi. Бiрақ дәл осы кезде жаңағы баланың жылауына ызаланған ұрысқақ дауыс естiлдi. Бар сөзi басқа ұрғандай ап-анық шығып жатқан Бөжейдiң бәйбiшесiнiң даусы.
– Ырылдатпа! Ырылдатпашы анау көзiң ойылғыр жетiмектi!- деп, зекiп тастап, долы бәйбiше есiкке қарады.
Киiз есiк ашылып, екi бала жiгiт кiрiп келген екен. Абайлар төрге шықты. Үлкен үйдiң iшi сыртындай жұпыны емес, жасаулы, кiлемдi, алашалы екен. Бiрақ салақ үйдiң белгiсi - сыпырылмаған, төрден олақ жиналған көрпе-жастықтан көрiнiп тұр.
Үй iшiнде, төсек алдында ұршық иiрiп үлкен қара сұр қатын отыр. Танауы қусырылып, ернi қатты жыбырлаған қара қатын аса бiр ұрысқақ қатал жан сияқты.
Биiк төсектiң бас жағында жер төсек бар екен. Соның үстiнде Бөжейдiң екi бойжеткен қызы кесте тiгiп отыр. Жасына жеткен қыздардың пiшiндерi - сұлу да, сыпайы да емес. Түксиген, сүйкiмсiз. Және шешелерiндей ашушаң, қатқыл адамдар сияқты.
Осы төсектердiң бас жағынан Абайлар отырып, үй iшiмен ақырын ғана амандасты. Мажырасып қарсы алған үй iшi де болған жоқ.
Жылаған Кәмшат екен. Ол қонақтардың оң жағында, бiр жаман жыртық, жаялықтың үстiнде бүк түсiп жылап жатыр. Басында жастық та жоқ. Тек бiр жаман жыртық шапанның жеңi жасталыпты.
Кәмшат жаңа келген кiсiлердi танымады. Бiрақ үй iшiнiң қаттылығын осы жаңа келген жандарға шаққандай боп кемсеңдеп, дiрiлдеп, бiр түрлi әлсiз үнмен тағы жылады.
Бұрын топ-толық, қызыл шырайлы, қарақат көздi Кәмшат қазiр сатқақ ұрғандай арықтап, құп-қу шөлмектей боп қалыпты. Қол-аяғы шидей. Бетiнде ғазап пен сор көлеңкесi бар сияқты. Кiрпiктерi ұзарғн. Екi ұрты кәдiмгi қайғы шеккен, аштық көрген үлкен адамдардың, бетiндей боп, тозығы жетiп, жиырылып тұр.
Үлкейiп, алақандай боп кеткен қап-қара көздерiнен кесек-кесек жастар тамшылайды. Күтiмсiз, қор болған бала шын бишаралық қалпында жатыр.
Осы жайды көрiп, болжай сала, Абай мен Ғабитхан екеуi қатарынан Кәмшатқа созылды.
Бала танымай, терiс бұрылып, тартына бердi.
Ғабитхан мынау көрген күйiне шыдай алмай:
– Ей, мазлұма! Нилер ғазап көргенсiң сен бейгүнаh мазлұма!- деп, жылап жiбердi.
Абай ыза менен азаптан, жанашыр мен қайғыдан қалтырап кеткендей.
Үйдегi әйелдер мыналардың көзiнше сыр бермеймiн деген боп, анау-мынау жай айтып жатты.
– Өзге бала сап-сау! Жалғыз оса бала бақырға бiр жаман iш ауру тиiп, толас таппай қойғаны!– деп, бәйбiше жайма-шуақтаған болды.
– Iшiң ауырса, аузың тый дейдi! Бала неме бiле ме? Өзi кiшкентай түзеле берсе болды, кешке шейiн бар тамақты малшылайды!
– Сүйтiп отырып қайтып жазылсын! Содан... Өзiнен... Ғой!– деп, екi қыз, топас түрдегi бiр кекселiк айтып жатыр.
Абай бұл үйдiң iшiмен тiлдескен жоқ. Жанашыр мейiр жоқ, суық жандар, келген жерден-ақ Абай көңiлiне түрпiдей тиген.
Бөжейдiң қатыны шай қойғызбақ сияқты боп қам iстей бастағанда, Абай:
– Ішпеймiз, жүремiз!- дедi.
Кәмшаттың мынадай тұтқында, аямас ғазапта жатқан бишаралығын көрiп отырғанда тамағынан ас өтер орын жоқ.
Жұрт кiсi өлгенде: "бауырым, бауырым" деп жылайды. Өлген соң "бауыр" деп танығаны не қажет? Абай ендi бiраз отырса, Кәмшатты құшақтап, бауырына қысып жатып: "сорлы бауырым, жазықсыз бауырым!"– деп, зар шегер болса да, мынадай iшi дұшпандықпен қатып қалған көн көңiлдi жандардың алдында оны iстесе, адасқаны. Бiр есептен жаңағы екi қыздың сөзiне қатты ыза болып, намыстанып, талқан қып ұрысып-ұрысып кетер едi. Алғаш бiр ойлап, алқымына ашу тығылып келген күйi сол едi. Бiрақ ол мiнезi Кәмшат үшiн пайда емес. Қайта оның ғазабын арттыра түседi. Амал құрып отыр. Қатты сенделу үстiнде бәйбiше берген қымызды да iшпедi. Тiптi ұрттамастан жерге қойды. Кiмге кектенедi! Кiмдi кiнәлап ұрсады? Жалғыз осылар ма? Бұлар ғана емес! Абай осыны ойлап тез қоштасты да, Бөжей үйiнен шыға жөнелдi. Ерекше бiр ыза мен шер өне бойын кернеп алды. Кеш бата өз ауылдарына қайта жеткен уақытта Абай көңiлiнен осы күй бiр сәт арылған жоқ, бiр мысқал кемiген де жоқ едi.
Үлкен үй мен қонақ үйдiң арасына тартылған кермеде Құнанбайдың ер-тоқымы ерттелген ұзын торы аты тұр екен. Қасында бiр-ақ бөтен ат бар. Әкесi бұл аулына жаңа келген тәрiздi. Оқшау келгенi жақсы болды. Абай Кәмшат арызын түгел жеткiзбекке нық бекiнiп, үйге кiрдi.
Ойлағандай Құнанбай бүгiн оңаша келiптi. Қасында жорға Жұмабай ғана бар екен.
Жiгiттер үйге кiрген кезде, осы үйге Айғыз да келдi. Ана жүрегi бiр жаманатты сезгендей бұны асықтырып, осылай жетектеп келген. Күндiз Абайдың Бөжей аулына кеткенiн Айғыз бiлетiн. Ол үйге кiрiсiмен көп бөгелмей Абайға қарап:
– Не көрдiң, не бiлдiң, Абайжан? Бiлдiң бе әлгi сорға туған бейбақ бауырыңның күйiн?– дедi. Жалын атып тұрған шер үнi.
Зере мен Ұлжан да Абайға осындай сұраулар берiскен жүзбен бұрыла қарасты.
Абай әкесiне көз салып едi, үндемей, түйiлiп Айғызға аса салқын қарап қалған екен.
Өзi күйiп келген Абай әке жүзiнен қаймыға алмады.
– Көрiп, бiлiп келдiк. Кәмшат ауру. Әл үстiнде. Бiздi танымады. Бауыры суып, аямас қас көргендей барлық жанды... Не айтайын?– деп тоқтап қалды. Әкесiнiң алдында кiсi зарын да, өз уайымын да еш уақытта бүйтiп айтып көрмеген-дi.
Құнанбай оқыс бұрылып Абайға суық қарады да, үндемедi.
Әйелдiң бәрi үнсiз жылап, аh ұрып, күрсiнiп отыр.
Түсiне ашу, көзiне жас толған Айғыз, дiрiлдеген үнменен:
– Қарашығым, балапаным-ай, сормаңдай жетiмегiм-ай! Не қарғысқа ұшырап туып ең?– дей берiп едi, Құнанбай сол қолын шұғыл көтерiп қап:"доғар!" дегендей ишарат қылды. Қарғыс шарпуынан бетiн қорғаған сияқты қозғалыс.
Мұның әмiрiнен жасқанып өскен Айғыз саябырлап қалды. Бiрақ сыбырлап сөйлеп, тұншыға жылады. Құнанбай ақырып:
– Қысқарт ендi, басыңа көрiнгiр, не көрiндi, басыңмен кеткiр!– дедi.
Айғыз жауап қайырған жоқ. Бiрақ Абайдың қасында отырған Ұлжан жаулығының ұшымен көзiн сүртiп:
– Өртенсең де, үндемей өртен дегенi ме? Кәмшатты ойласа, бүгiн емес, көптен күңiренедi бұл жандар. Кiмге айтады? Қайда айтады?– дедi. Құнанбай оған да барын айтқызбай тежеп:
– Жә, бiрiң бастап, бiрiң қостамай! Басалқы, басу айтады десе, о несi?- дедi. Ұлжанға Айғыздай зекiрген жоқ, кiнәлай сөйледi.
Үй iшiнiң наразы үнiн осылай баспақ. Бiрақ онысына Зере болған жоқ.
– Қорқытпа келiндерiмдi! О несi?– деп қатты зекiп қап, iлгерi жылжып кеп, екi қолымен жер тiреп отырып, баласының жүзiне аса суық қарады. Абай өз әжесiнiң мұндай қайратты ашуын бұрын көрмеген сияқты.
Зере Құнанбайға әлi де қадала қарап, түйiлiп отыр. Құнанбай шешесiнiң ажарын сездi де, жуаси түстi. Көзi де шеше көзiнен тайқып кеттi.
– Айында, аптасында бiр көредi. Арыз мұңын саған айтпай кiмге айтады? Қатты болсаң қасыңа бол! Досыңа, қатын-балаңа қатты боп, қайда барасың өзiң? "жер тәңiрiсi сенсiң" деп қошеметшiң айтсын! Бұл жерде, бұл мекенде сен мойныңдағы қарызы мол әкесiң, бiлдiң бе? Айтам ғой, "жер тәңiрiсiмiн" десең де, аяғың аспаннан салбырап түскен жоқ. Сен де бенденiң ұлысың, анадан туғансың. Менмiн сенi тапқан. Мынау аналар аналық зарын айтады. Кәмшат турасында күйзелтiп, күңiрентiп отырсыңдар, сендер, бiздi. Тап ендi емiн, тап ақырғанша! Құтқар анау қаршадай жетiмегiмдi!- деп, қатты бұйрық етiп тоқтады.
Үй iшi үнсiз едi. Құнанбай тез жауап айта алмай, буылып қалды. Талайдан естiмеген үнiн есiттi; анасының үнi - ардың үнi боп, қатты қадалып тұр.
– Қайтейiн? Мен қайтейiн? Кеше исi Арғынның игi жақсысы бұйырды!– деп, шешесiне арыз шағып бiр тоқтады.
Абайдың аса терiс көргенi сол бұйрықтың өзi.
– Рақым, мейiрбандық жоқ, не деген жаны ашымас қатыбас байлау сол байлаудың өзi? Тату етер байлау да емес. Көңiлге қату бiтiретiн байлау ғой және Кәмшаттан зорлықпен айырған Жiгiтектi мұндағы ана, бауыр қайтiп жақын көре алады? Мал алмай, мазасыз масыл жас баланы алғанға олар қайтiп ырза болады? Олардың рақымсыз, надан, топастарына салсаңыз. Кәмшаттың барлығынан да бес байталды артық көрсе қайтесiз? Ендеше, ортамыздағы ең әлсiз, ең пұшайман бiр ғарiптi қайда тастап отырмыз? Ит жемеге тастап. Отырғамыз жоқ па?
Әкесiне Абай сөзi ұтықты көрiндi. Өзi тiптi ойға келмеген соны сөз. Бiрақ бұл баласы бiр беткей кетiп отыр. Қазақ жолы, ел салты емес, өзге бiр сүрлеуге түсiп кеттi.
– Әй, шалағай балам-ай, көңiлiң түзу болғанмен, жолдан тыс жайылып отырсың ғой!
Бағанағыдай емес, ендi мынау үйдiң iшiн күйзелткен жайды бiрге ойласқандай. Абайды "шалағай" десе де, ақыл кеңесiне алған сияқты. Және бұған жылы жауап айтқаны Ұлжан, Айғызға да жалына бастағаны тәрiздi. Анық соның белгiсi. Тағы бiраз үндемей отырып барып:
– Ағайын жолы бұлай ма? Араз елдi жамастырам деп, қалыңға қыз да берiседi. Күң есептi, қатын есептi бередi. Бiз, берсек, ет бауыр бала қыл деп берiппiз. Қорлыққа бердiк пе? Тек сын Бөжей басында ғой. Бiле бiлсе, менiң балам оның баласы болмайтын несi бар едi? Жат деп, жау ұрпағы деп, дұспан көрiп кiрпiдей жиырылса, қарыз оның мойнында емес пе? Тiптi жазықты болсам, мен жазықты шығармын. Бесiктен шығарып, адам ұлы деп, соның бауырына берген балам жазықты ма едi? Қатын-қалаш, ауыл аймағына тым құрыса соны ұғындыра алмаса Бөжейдiң аяқтағы суға ағып өлгенi. Ғой!- дедi.
Бұл сөзiнде Бөжейдi жеңер дәлелi бар едi. Абайдың өзi де өмiрiнде алғаш рет Бөжейден түңiлгендей боп қайтқан. "Қатыны ант ұрған болса, ең болмаса жөнге салса неттi?"– деп ойлаған. Бұл ойын бағана жолшыбай Ғабитханға айтқан-ды.
Ұлжан мен Жұмабай және Айғыз боп Бөжейдiң қатынын кiнәлады. Ол жақтан жаңғыз аяқтап кеп жатқан суық қатал сөздердiң бiрталайын айтысып өттi. Айғыз тұп-тура аямай: "дұспандық етiп жүрген Бөжейдiң қатыны" деп байлады.
Осының ертеңiнде Құнанбайдың сәлемiмен Бөжей аулына Жұмабай барып қайтты.
Көршiлес, қартаң қатынның бiрiн Айғыз да Бөжейдiң бәйбiшесiне жiберген. Оған:
– Балама өгейлiк қып отыр. Ақылы болса, ары болса, бүйтер ме едi? Күтiмсiздiкпен дерттi қыпты, - деген кiнәлар айтқызды.
Жұмабай Бөжей аулынан түнерiп қайтты. Ол келгенде Абай барлық Бөжей жауабына түгел қанды. Бөжей қасында Байдалы, Түсiптер бар едi. Қатыны да Айғыз жағынан есiткендерiн жеткiзген-дi. Үй iшiмен, ағайынымен күңкiлдесiп алып, Бөжей Құнанбайға ашулы жауап айтыпты.
– Құнанбай жаққан отқа менiң арым өртендi. "Жарасы жазылды, сынығы бiттi" дей ме екен? Не жаны жүр деп ойлайды екен шыбын кеудемде? Әлде өзгелер үйелменiмен өртенсе де, өзiмнен бұрау сынбасын дей ме? Құнанбайдан не шықты. Шашыраған бiр ұрығы ма? Сұрау салмай, мазамды алмай тек жүрсiн, күйдiрмесiн ағайын!– дептi.
Үлкен ызаның сызы жатыр. Тоңы жiбiмеген араздық қайтадан тағы бiр рет: "Мен арылған жоқпын" дегендей жота көрсеттi.
Құнанбай демiгiп тыныс алып, қап-қара боп кеттi. Бөжейдiң бұл жауабынан Абай да қатты түңiлген едi.
– Адамшылық рақым қайда? Өзге емес. Ақылсыз, надан қатыны емес, Бөжей өзi өсте ме екен? Көз алдында соншалық жазықсыз нәрестенi ұзақ өлiмге бұйырып, сол үшiн және биттей де шiмiрiкпеу не деген қаттылық? Әншейiнде мiнездi, мейiрбан көрiнетiн сырты екен ғой. Өзiне сын жетпей, жұртты сынап жүргенде сүйтедi екен ғой. Ендеше, жауығып, қарсыласып, кiнәлап жүрген Құнанбайдан қай қасиетiмен артты?– деп, аса наразы боп қалды.
Құнанбай бұл арада шешiлген жоқ. Жалғыз-ақ Абайға қарап:
– Менiң балам адамзат баласы емес, өштескен қасқырдың күшiгiндей көрiнгенi ғой. Көрге бiрге кететiн жаулық десеңшi мынаны. Аузына осы тiрi жүрген ұрпағымның қайсысы түссе де, шайнап тастағалы, көзге шұқып жоқ еткелi отырған түр ғой мынау! Жалғыз-ақ тәуекел! Тостым, күттiм артын!– деп, тоқырап қалды.
Осыдан кейiн аз күн өткен соң, Бөжей аулынан Айғыздар күткен жаман хабар оқыс келдi.
Кәмшат өлiптi. Және таңертең өлген баланы сол күнi түс ауа қойып та бiтiрiптi. Керек десе, Құнанбай аулына, Айғыздай көзi тiрi шешесiне хабар да айтпапты. Айғыз бен Ұлжандар есiткенде бүгiн қойшыдан есiтiп отыр.
Жалғыз Құнанбай емес, бастығы Зере болып, Абай болып, Бөжей мiнезiне шынымен аса қатты ренжiдi. Әнеугi жауап бiр көңiл қалдырған болса, мынау iсi тiптi бiр қырыс надандық пен қаталдық тәрiздi. Бөжей өзi осыны сезген болу керек. Кәмшат өлген күнi ол: "Айғызға хабар қылсақ нетедi?" деп, үй iшiмен, Байдалымен ақылдасқан едi. Бiрақ осы аз күннiң iшiнде Құнанбайдың Жiгiтек жерiнен Бөкеншiге қоныс әперiп отырғанын айтып, Байдалы ырық бермедi.
Қопа мен Қаршығалы сияқты қоныстарды Бөкеншiге Жiгiтектен алып бергеннен берi, қазiр мiне күн сайын көшi-қон да, жайылыс-өрiс, биебау да даулы болып тату ағайын тоңырайысып барады.
Байдалы, Түсiптер күнде көрiп, күнде сезiп: "Бөкеншiнi өкпелетiп алмасақ екен, қолтығымыздан шығарып алмасақ екен" деп, дамылсыз күдiктенiп отыратын болған. Сол мазасыздықтың өзi де Құнанбайға бұларды өшiктiрiп отырған. Бұл жайдың бәрiн танып сезген Бөжей Құнанбайға қатты ашулы едi.
Кәмшат жайы осындай күйiп жүрген күндерге дәл келген соң, Бөжейдiң рақымсыз боп жүргенi рас.
Абай көңiлiнде Бөжейдi Кәмшат үшiн, жазықсыз жас нәресте үшiн айыптаған үкiмге ақтау жоқ. Үлкенмен араздық, дәл бұндай адмшылық ар сыналатын жерге арашашы бола алмайды.
Хабар-ошарсыз Кәмшаттың қойылып қойғанына Құнанбай жаман қатуланды. Астыртын хабармен Құнанбайдың үлкен аулына Арғызбай, Топай, Жуантаяқтардың көп iрi кiсiлерi жиналып қалған. Солардың тобына Құнанбай Бөжей мiнезiн шағып, көпке кiнәлатып отырып, тағы кiсi жiбердi.
Бұл жолы Жiгiтекке барған Жұмабай емес, Ызғұтты мен Жақып. Құнанбайдың жан күйер жақындары.
Бөжейге кеп:
– Бұ не қылғаның? Шабындыдан келген күң бе едi? Құнанбайдың бел баласы, оң көзi емес пе едi? Тым құрыса iштен шыққан анасына хабар айтып, топырақ бұйыртсаң еттi! Бұ не деген бiлместiк, не деген өштiк?- деп сөйледi Ызғұтты.
Бөжей мен Байдалы, Түсiп бiрiгiп отырып жауап бердi:
– Сыныққа сылтау таба алмай. Отырған Құнанбай ғой. Қаршадай қыз өлдi деп сауын айтып, ас берушi ме ем? Тiптi берсем де, басым сырықтан арылар ма едi? Кiнәласа, құн тiлесiн ендi менен. Бiрақ, тек әлi жетсе алып көрсiн!– деп, Бөжей бiр-ақ томырылды.
Жер ашуы қайнар кезiне жеткен сияқты. Бұл сөздер биылғы жазды не қылса да үлкен лаңның, зор бәленiң жазы етуге айналған сөздер едi.
Ызғұтты мен Жақыпты жөнелтiсiмен Бөжейлер өздерiне қараған бар ағайынды баталасуға шақырыпты.
Сол күнi кеше Құнанбай да өз тараптарымен баталасып, жаулыққа бекiнiп жатқанда, Байсал, Қаратай, Сүйiндiктер боп, Бөжей аулында, Саркөл үстiнде серт байлау жасасты.
Ел-елдiң жайлаудағы өрiсiне жеткен кезi емес. Әлi жаздың басы. Шыңғыстан жаңа ғана асып қонысқаны осы едi.
Ендi екi жағы да тез-тез көшiп, Бақанас, Байқошқар, Қазбала, Жәнiбек сияқты кең қоныстарға, алыс өрiстерге жетiп алмақ. Ендiгi жаз күндерi, барлық жайлау күндерi, майдандасқан шептер мен жұлысқан топтардың күнi, түнi болатын сияқты түрi бар.
Жалпы Тобықты қауырт, асыға көшiп келедi. Жiгiт атаулы сойыл шоқпарын сайлап, жаз мiнетiн аттарын жиi-жиi таң асырып, асыға жаратып жүр.
Қызу өсiп, күн санап өрбiп келедi. Көршiлес ауылдарда күн сайын тыныштығы кеткен мазасыз айғай дырду көбейiп, кәрi-жас та, қатын-қалаш та: "кеп қалды!" "тиiп кеттi", "алды, жұлды!" деген, суық хабарларды күтiп, елеңдеп ұйықтайтын болып едi.
Зеренiң аулы осы дегбiрсiздiк, мазасыздық үстiнде үдере көшiп отырып Бақанасқа жеттi. Қонғаны кеше ғана едi. Маңында он ауыл емес, қазiрде отыз-қырық ауыл оралып қапты. Ертеңдi-кеш қалың жиын, қарулы азамат Ұлжан, Айғыз үйлерiн күндiз-түнi басып жататын болды. Құнанбай Бақанасқа жеткенше осы аулынан кеткен жоқ. Топырдың бәрiн осында жиып ұлықтық әмiр бұйрықтарын да осы арада атқарады. Барлық атшабар, старшын, билер де бүгiндер Бақанас бойында. Бұл атраптағы отыз-қырық ауыл тегiс, ендiгi бiр өзгеше жиынның ордасы сияқты боп алды. Сияз емес, сайлау емес, ас берiп, ат шаптырған емес. Не құдалық береке де жоқ. Сылтаусыз болса да жиын айықпайтын бiр шоқы боп алды.
Абай әкесiнiң ендiгi сырын бiлмейдi. Үлкен кiсiлер кеп, әке қасын қоршағаннан берi және Кәмшат өлiп, үй iшiн, аналар көңiлiн уайым басқаннан берi Абай әке қарекетiнен, ендiгi мақсұтынан шетiрек қалған-ды.
Бақанасқа бұл ауылдар жеткен күннiң ертеңiнде көршiлес Жәнiбекке, Тезектiң Қарашоқысына, Қазбалаға Жiгiтек, Бөкеншi, Көтiбақ та жетсе керек едi. Бiрақ әлденеден олар келмептi. Сұрастырғанда: кейiндеп, Ақтомар, Қаршығалы, Шақпақ тұстарында қапты деген хабар келдi. Егескенде, иiн тiресе, таласа көшетiн әдет болушы едi. Бастапқы екпiн сондай-ақ едi. Не болды екен? Немене есеппен бұғып қалды екен? Осыны үлкендi-кiшiнiң әрқайсысы: "Бұл қалай? Нелiктен?" – десiп сұрасып жүргенде, түс кезiнде Бақанас бойына бiр өзгеше хабар шұғыл кеп қалды.
Ызғұттының аулына түсiп, сусын iшiп аттанған Бөкеншiнiн үш жолаушысы айтыаты: "бес күннен берi Бөжей науқас едi. Соңғы күнде сол науқастың бетi бұзылған тәрiздi. Бөжей өзi шоши ма? Болмаса, сақтықта қорлық жоқ дей ме? Әйтеуiр кеше кешке бар жанкүйер ағайынын шақырып, арыздасып жатыр дегендi есiттiк"– дептi.
Бұл жүргiншiлердiң сөзi ұшқары сөз емес, шын едi.
Бақанастың суық бетке әзiрленiп жүрген елiнiң бүгiн күнi бойғы аузындағы сөзi осы болды. "арыздасып жатыр дейдi! Байсал, Байдалы, Түсiптер жыласып арыздасыпты дейдi!", науқасының бетiнен ағайын шошиды дедi!"– "жазым боп кете ме қайтедi?"– деседi. Далада малшы атаулы бiр-бiрiне кездессе, қосақ басында қатындар кездессе, ат үстiнде азамат кездессе, ас үстiнде үй iштерi - абысын-ажын күңкiлдессе, тегiс сөйлейтiн сөз осы болды.
Осы күннiң ертеңiнде суық сыбыс анық боп, Бөжей қайтыс болды деген хабар да жеттi. Өткен түнi, ел жатар кезде жан тәслiм қыпты.
Бұл хабарды Жұмабай ат үстiнде естiп Ұлжан үйiне келгенде, ол үй таңертеңгi шайын iшiп отыр екен. Үйде Құнанбай, Зере, Ұлжан бар. Балалардан Абай, Оспан Тәкежан отыр едi.
Бөжейдiң өлiмiн есiткенде, үй iшi тегiс аңтарылып, селт еттi. Бiрталай уақыт жым-жырт отырып, үн қата алмай қалған үлкендер, мынау тосын хабарды ендi-ендi, әркiм әр түрде сезiне бастап едi.
Құнанбай қатты сұрланып алып, түрулi тұрған есiктен алыстағы көк адырға қадалып отырып, ернiн жыбырлатты да, баяу ғана бата қылды.
Зере жалын атып, зор күйiнiшпен күрсiнiп қойып кесек-кесек жас ыршытты.
Абайдың екi өкпесi аузына тығылғандай боп, тынысы бiтiп, жүрегi қатты соғып кеттi.
Бақанастағы Ырғызбайдың бұл ауылдары Бөжейдiң өлiмi туралы айрықша хабаршы келер деп күттi. Ағайын арасының ежелгi айнымас заңы бойынша, жаназаға шақырар деп едi.
Әншейiнде қаншалық қиян-кескi араз боп жүрсе де, "торқалы той, топырақты өлiм" дегенге келгенде, араздық ұмытыла тұратын. Әсiресе, Бөжейдей кiсiнiң өлiмiнде жыласпаған, қойыспаған ағайын болу мүмкiн емес.
Құнанбай да, Зере, Ұлжан да осы сәскеге дейiн хабаршы келмегенiн түсiне алмай, аса дағдарған едi.
Жаназаға деп саба, сойыс, үй қамдап, өз жолымен барудың жайын да шолақ-шолақ сөйлескен болатын. Бiрақ кешке шейiн тосса да хабаршы келмедi. Сұмдық көрiнсе де, көнбестерiне шара жоқ. Бөжейдiң өлiмiне Құнанбайды шақырмапты. Әдейi алалап тастапты.
Бұл не Бөжейдiң өлердегi өсиетiнен немесе артына ие боп отырған Байдалы, Байсал, Түсiптердiң мiнезiнен. Қайсысы болса да осал соққы емес. Кеудесiне араздықтың қаны қатқан ағайын, ендi мiне, өлiм екеш өлiмiмен де оқ атып кеткендей! Аталас жақын Олжай iшi былай тұрсын, тiптi қалың Тобықты iшiнде, алыс аталардың арасында да дәл мынадай алалау, кеудеге түрту болған емес.
Құнанбай қатты қиналып, ақыр аяғы ызаға кеттi. Кешпес қатал ызаға кеттi. Өлiге шара жоқ. Әсiресе исi Тобықтыдан берi iстелмеген қатыбас, жат сұмдықты шығарып отырған Байдалы, Байсалдарға кiнәсi көп.
Бiрақ сонымен қатар ендi бүгiнге шейiн келген әзiрлiк, жаулыққа, жұлысуға беттеген әзiрлiк өзгеретiн, iркiлетiн болды. Оны Құнанбай анық түйдi. Сондықтан Бақанастағы ауылдардың басшы кiсiлерiне және Ұлжан үйiне:
– Жай, шаруаларыңды бағып, тек тыныш тұра берiңдер!- дедi де, өзi Жұмабайды ертiп, Байқошқар суының басына кеп қонған Күнкенiң аулына кеттi.
Майдан болғалы тұрған ауылдардың үстiнде ендi майдан болмайды деген сөз. "Аласапыран болар, әлек-алқын жазы болар" деген бұл жаз, ендi, тiптi басқаша болатын тәрiздендi. Қандай олар? Онысы анық мәлiм емес. Бiрақ қалай да мынандай өлiм үстiнде ат мiнiп, аспап асынып жұлқысу жоқ болатын шығар.
Жаназаға, Бөжейдiң жаназасына шақырылмаған Зере, Ұлжандар өлердей күйiп, өзгеше шерлi боп қалған едi. Бiрақ iстер шара жоқ. Кiнәсыз екi мейiрбан, жазықсыз екi жан Бөжейге деген көз жастарын үйлерiнде отырып төктi. Бөжейге арналған құрандарын, "тие берсiнiн" өз үйлерiнде, өз балаларына, Абай мен Ғабитхандарға оқытты. Шелпектерiн пiсiртiп, дастарқандарын жайғызып, бiр жетi бойында өз үйлерiнде аза қылып отырысты.
Бұл күндерде Қаршығалыдай кең қонысқа жайыла қонған Жiгiтек, Бөкеншi, Көтiбақ атаулының сансыз көп ауылдарының үстi қалың нөпiр, қара нор едi.
Ол өлкеге Бөжейдi жоқтап, ертеңдi-кеш, күндiз-түнi "бауырымдап" аңыраған, аңдыздап, ат қойып, ағылып кеп, төгiлiп түсiп, жыласып жатқан әйел-еркек, жас-кәрiнiң ұшы-қиыры жоқ.
Алыс-жақындағы Бөжейдiң бастас, тiлеулес ағайындары бөлек-бөлек, үлкен-үлкен үйлерi мен сойыстарын, сабаларын, күтушi еркек, әйелдерiн түгел алып келiскен. Өлiмдi күтудiң ерекше бiр көптен берi болмаған салтанаты туып едi.
Алыс жайлауға, Құнанбай ауылдары жеткен өрiске бұл өлкенiң елi жете алмай қалды. Ең болмаса Бөжейдiң жетiсiне шейiн, немесе тiптi қырқына шейiн "жыласатын ағайынды", "бата оқырды" осы кең қоныс – шалқарда тоспақ болды.
Бөжей өлген күннiң ертеңiнде Байсал, Байдалы, Түсiп, Сүйiндiк боп, ертемен байласқан байлау осы едi. Сол жаңағы адамдарға бейiм ауыл-аймақтар тегiс бiр-ақ күн iшiнде осы Қаршығалыға кеп Бөжейдiң ауылдарын айнала қоршап, ортаға алып қонысқан-ды.
Бөжей ұзақ ауырған жоқ. Жиыны бiр-ақ жұма ауырды, бiрақ қатты жығылған бетiнен берi қарай алмады. Алғаш төсек тартып жатысымен-ақ денесiн жер тарта бергендей болды да, бетiн суыққа салды. Науқасының үшiншi күнiнде тыныштық, тақат таба алмай, тынысы бiтiп, жанталасып, өне бойы оттай күйiп жатты.
Өлiмдi көп көрген Байсал Бөжейдiң тамырын ұстап, үнсiз, ауыр күдiктiң үстiнде отыр едi. Қастарында Байдалы, Түсiп, Сүйiндiктер бар болатын.
Аз ғана достарынан басқа бөтен жан жоқ. Бөжей осы сәтте айтып қалғысы келдi ме? Әйтеуiр бiр орайда Байсал отырып:
– Науқасы соқпа ғой! Соқпаның осындай қатқыл келетiнi болушы едi, со ғой! Бiр тер шықса, қалың тер шықса, айығар едi! Буып тұрған тер ғой – дегенде, Бөжей қабағын түйiп, тiстенiп, бар қайратын жинап алғандай болды.
Қаны қашқан, сарғылт, жүдеу жүзiне көкшiл таңбадай ашу келдi. Әр сөзiн бөлiп, бiрде қатты, бiрде сыбырмен айтып, қылғынып, демiгiп отырып:
– Соқпа! Сырттың соқпасы ма? Iштi жеген жегiнiң соқпасы ма? Әйтеуiр... Келдi ғой толайым. Құнанбайдың жерi кеңiр! Мен көшермiн бұл дүниеден! Кетермiн! Бөгет болмай кетермiн! Бiрақ... Күндерiң не болар?- дедi.
Мынау отырған төрт досының iшiнде сыр берiп жылаған – жалғыз Сүйiндiк. Анау үшеуi үн қатқан жоқ. Тастай түйiлiп сазарысты да, жым-жырт қалды.
Бөжейдiң арыздасқаны да, тiл қатып сөйлегенi де сол. Осыдан кейiн бiр жанға бiр ауыз сөз айтқан жоқ. Арада тағы төрт күн өткен соң қайтыс болған.
Құнанбайға хабар бергiзбеген Байдалы мен Байсал. Ел жатар кезде Бөжейдiң тынысы бiттi де, түн ортасына дейiн естерiнен айрылғандай боп, барлық қатын-қалаш, бала-шағамен бiрге жаңағы үлкендер де өкiрiп, өксiп жыласып отырды. Байсал бiр рет қалың жиын жылап кеп, жағалай көрiскен кезде, түрегеп тұрған қалпынан тәлтiректеп, жығылып та кеттi. Сүйенiп тұрған таяқ та тiреу болмады. Талып кеткен уақыты едi. Осыны көрген соң Байдалы Түсiп пен Сүймндiктi ертiп, Байсалды жиыннан, жылаған шудан оңаша алып шығып, оқшау барып отырып
– Жылағанмен жақсы Бөжей қайта ма? Тiрiлер болса, күңiренген дүние, төгiлген жас аз ба? Әнеки, – дедi. Түн аспанын қақ жара шулап, боздап, зарлап, жатқан қыз-қатын, ер-азамат жаққа қол нұсқады.
Жалын атып, аh ұрып, күрсiнiп алып:
– Естi жи, Байсал! Белдi бекем бу, түге!– деп өзгелерге де әмiр, бұйрық сияқты сөз тастап, – ақыл қосыңдар одан да! Хабаршы жөнелтейiк. Қамға кiрiсейiк!- дедi.
Қалған жай бәрiне де мәлiм едi.
Бұл үлкендер осы түнде қырық-елудей жiгiт-желеңдi және бiрер ақылшы кәрiнi қастарына алып, өлiктiң артын күтетiн қамға кiрiстi.
Хабарды кiмге берiп, кiмге бермеудi Байдалы өзi атаған. Сол ретте Құнанбай ауылдарын қатардан әдейi шығартып тастаған-ды.
Отыз-қырық кiсiдей шапқыншы түн ортасы ауа бергенде қос-қос атпен әзiр болды. Жарау ат, айғырды мiнiп, қалың Тобықтымен көршiлес Керейдiң, Матайдың, сонау тiптi Қарқаралы жағындағы Шор мен Бошанның басты-басты жерлерiне де жат, суық хабарды алып, шашырай шауып жөнелген-дi.
Түн бойы ұйықтамаған Байдалылар күн шыға бергенде, Бөжейдiң өз үйiнiң жанына, осы өлкедегi ең үлкен үй Сүйiндiктiң сегiз қанат аппақ үйiн әкелiп тiккiзген. Үй тiгiлiп болысымен, iшiне бөтен жасау-жабдық кiргiзбей, тек есiктен төрге дейiн кiлем ғана жайғызды. Оң жаққа үлкен сүйек төсек кiргiздi. Үстiн көмкерумен қара кiлеммен тегiстеп болып, сол төсекке Бөжейдiң сүйегiн әкеп салғызды. Жаназасын шығарғанша өлiк осында болмақ.
Бөжейдiң өлiгiн өз үйiнен шығарып, мынау үйге әкеп қою қаралы қатындар мен Бөжей қыздарының зарлауын қатты үдетiп едi. Байдалы сүйектi орналастырып болысымен сол өлiк үстiне тiккен ақ үйдiң оң жақ белдеуiне өз қолымен әкеп қара тiктi.
Бұл жұмыс өлiктiң артын күтудiң үлкен бiр сертi едi. Қара дегенi – ұзын найзаның басына тiгiлген ту. Егер Бөжей жай қара қазақ емес, төреден шыққан болса, сол төрелердiң өздi-өз тұқымының туларын тiгер едi. Ақ тулы, көк тулы, ала тулы деген төрелердiң тұқым-тұқымы. Жiк-жiгi осындайда көрiнетiн. Ал, қарадан кiсi өлсе тудың түсi өлiктiң жасына қарай болады. Ол жөндерге келгенде, Байдалы ескiге жүйрiк Сүйiндiкпен ғана ақылдасты.
Сүйiндiк жас кiсi өлсе туы қызыл болатынын, кәрi өлсе, ақ болатынын айтып келдi де, "Бөжейдей орта жасты кiсiнiң қаралы туы – бiр жағы ақ, бiр жағы қызыл болу керек" дегендi айтқан. Жаңағы Байдалы әкеп тiккен ту - қара дегенi осы.
Бөжей өлген күннiң ертеңiнде тiгiлген осы қара бөжейдiң өлiмi өзге өлiмнен ерекше күтiлетiнiн жариялады. Соның шарты: Бөжейге ас берiледi, жыл бойы арты қатты күтiледi деген болатын. Қара тiккен Байдалы халық атынан Бөжейдей арысына ас берем деген ырымын жасады. Бұл әдеттiң екiншi бiр белгiсi тағы бар. Байдалы қараны тiгiп, барлық жиылып тұрған жанкүйер жақындармен бата қылған кезде, сол үйдiң екi жақ босағасына екi ат жетектелiп келдi. Бiрi – доға жал семiз күрең ат. Екiншiсi – дом боп жарап қалған, сартап болған сұлу қара көк ат. Күрең ат – Бөжейдiң қыс мiнетiн аты. Қара көктi - осы жаз басынан байлап жүр едi.
Бөжейдей азаматтарының ыстық көзiндей болған екi серiк аты келгенде барлық үлкендердiң өздерi де еңiреп-еңiреп жiберiстi. Бiреулер таяғына сүйенiп, бiрнеше кәрiлер жер тiреп жыласып:
– Арысым-ай, арыстаным, бауырым-ай!– десiп, күңiренiп едi. Өзгеден бұрын бойын жиып алған тағы Байдалы болды. Ол әуелi оң жақ босағада тұрған күрең атқа кеп:
– Жануар-ай, иең кетiп тұл қалдың ғой, сен бейбақ!– деп, жақындап келдi де күрең аттың кекiлiн шорт кестi. Содан құйрығынан алып, уыстап тұрып, дәл тiрсегiнен жоғары келтiре, қалың құйрығын да борт-борт кесiп алды.
Қара көк атқа да соны iстеп, тұлдаған екi атты барлық осы өңiрдiң өзге жылқысынан бөлек түске кiргiзiп қоя бердi. Қара тiккен жерде ас берудiң сертi айтылды. Мынау тұлданған екi ат келесi жылға шейiн мiнiлмейдi. Қол тимей семiрiп барып, жыл асқан соң иесiнiң асына сойылады.
Байдалы екi аттың артынан қарап тұрып:
– Қара көктiң жал-құйрығы қара ғой. Қаралы ат осы болсын. Көшкенде ерiмнiң қаралы ер-тұрманы осыған ерттелсiн, тұлдаған киiмдерi осы жануарға жабылсын!– дедi. Бұл сөзi байлау едi.
Осыдан соң Байдалы бастаған үлкендер қастарына Қаршығалыдағы барлық басты ру, бай ауылдарының мал иелерiн алып отырып, Бөжейдiң жаназасына, пiдиясына байлайтын мал-мүлiктiн әңгiмесiне кiрiстi.
"Өлiм – бардың малын шашар, жоқтың артын ашар". Бөжей бай болмасын, бiрақ жоқ емес. Әсiресе, ағайын тұрғанда, мынадай шебi бүтiн тұқымы тұрғанда, неге жоқ болады! Тiрiде тiлеуi бiр туысқан өлiсiнде неге ұмытады? Бет топырағы жасырынбай тұрып. Қайтып ұмытады?
Осыны айтыспаса да ойламаған ағайын жоқ.
Сондықтан олар Бөжейдiң өз үйiне салмақ түсiрген жоқ. Керек десе бiр лақты да өзiнен шығартпасқа бекiстi. Ертең батаоқыры, қонақасысы аз болмайды. Қара тiккен үй, әсiресе өткен-кеткеннiң бәрiн шақырып тұратын үй болмақ. Шаршаған мен шалдыққан болса, аш-арық болсын, алыс-жақынның бөгде жүргiншiсi болсын, баршасы да бұл бiр жылдың бойында, ылғи ғана Бөжейдiң үйiне түсетiн болады. Солардың тие берсiнi, тiлек батасы Бөжейге сауап, "өлгендердiң артын күту, аруағын күту сол сауабын ойлауда" деп, молда, қожа көп өсиеттеген сөздердi де Байдалылар еске алды.
Сонымен Бөжейдiң өз үйiнiң шығыны әлi алда жатыр. Ол санаусыз көп. Ендеше мынадай қауырт шығасыны ол үйдiң өзiне салмай, бөлiп әкету шарт.
Жиылған ағайын ынтымағы сараңдыққа бой ұрмады. Бұл өлкеде талайдан болмаған бай пiдия және де осы Бөжейдiкi болатын болды.
Бастығы Сүйiндiк, Байсалдар болып: "азаға салғаным", "қосқаным", "аруағына арнағаным" деп шеттерiнен қос ат, iңген, жамбы, тай тұяқ, қой тұяқ сияқты бұйымдар атасты. Сүйтiп, кеңес аяғында пiдиясының өзi талай тоғыз болып саналды. Бас тоғызы түйе, екiншi тоғызы жылқы, аяғы қой, ешкi тоғыздары және iшiк, кiлем сияқты тоғыздар едi.
Осы таңертеңде, дәл осы кеңесте, мынау қара тiккен ақ үйге бұдан былай мол жасау, қаралы сәндi жасау жиюдың жайы да байланды.
Сүйiндiк, Байсал, Байдалы бар, бәрiнiң үйлерiнде, тең, сандықтарында жатқан қаралы қалы кiлем, қымбат iшiк, өзгеше тон, тұскиiз сияқты асыл бұйымдар тегiс осы үйге әкелiп жиылмақ. Түске жақын ақ үйдiң iшiне әзiрше жасау қып iлмесе де, ертең өлiк шыққан соң iлетiн боп барлық септiң жасауларын да әкелiсiп қойысты.
Бұл кезде Бөжейдiң өз үйiнiң iшiнде қара сұр бәйбiше шаршысын шорт байлаған. Қара шашын тарқатып, екi иiнiне жайып салған. Қан-сөлден айрылып, сұрланып талған жүзiнде көк тамырлары бiлiнедi. Екi бетiнiң ұштары жылап жыртқан тырнақтың табын сақтап, жарадар боп тұр.
Бөжейдiң екi қызы да бастарындағы бөркiн тастап, қара салыны шорт байласып алыпты. Бұлар әкелерi өлiсiмен, қайғылы, шерлi, бiр ұзақ жоқтаудың сарынын тапқан екен. Бүгiн таңертеңнен берi жаназашыларға көрiскенде сол жоқтауларын айтумен отыр.
Барлық Шыңғыс сыртындағы ұшы-қиыры жоқ, ен өлке, кең сала, мол жайлау, құйқалы адыр, қалың таулардан жұрт ағылды. Аңыраған ел жер қайысқан қалың нөпiр боп кеп, бiрнеше күн жыласып, аза салып болды да, ақыры Бөжейдiң жаназасын шығарды. Сүйегiн бұл жайлауға қоймай, Шыңғысты қайта асырып, қыстауының үстiне апарып, Тоқпамбетке қойды. Бөжейдей жұрт жоқтаған жанға топырақ салмай қалған жалғыз Құнанбай айналасы болды.
I
Күн түске жетпей-ақ Бақанас бойы қайнап, шыжып кеттi. Аспанда теңгедей бұлт жоқ. Бұл атрапта бұлт көрiнбегелi және бiр тамшы жауын жаумағалы талай күн болды. Шыңғыс сыртының өзге жайлауы қоңыр салқын, жауынды келсе, дәл осы Бақанас суынан оңтүстiкке қараған жақ өзгеше бiр бүк, ыстық болушы едi. Суы молдығына және көк шалғынымен қатар қарағанды, көкпектi, ақ от, қара отына қарап қоныс етедi. Әйтпесе мынау терiскейдегi қалың қара биiктiң арғы сыртынан артық жер жоқ.
Абай үй iшiнен қатты пысынап тысқа шыққанда, бұл маңдағы жан иесiнiң бәрi де ыстықтан мезi боп. Күйзелiп жүр екен.
Үлкен ақ үйдiң жанында жүндес сары ала төбет тiлiн салақтатып, аузын арандай ашып, қатты солықтайды.
Бойдақ жылқының бәрi жайылысты тастап, сонау биiк адырдың басына шығып ап үйездеп тұр.
Өрiстен қайтқан қоралы қой да су маңына шұбырып, бауырын сызға төсеп, бүйiрiн соғып жатыр. Жайылысты ойлар емес. Қумаса су қасынан тұрар емес.
Сиыр атаулы Бақанас суынан бөлiнген қара су, шалшық суларға кiрiп, көлбей-көлбей жатып апты. Бiрен-саран оқшау шыққан тайынша, құнажын болса, сәйгелдiң қуғынына ұшырап, құтырғандай жосып жүр. Құйрығын шаншып алып, қос танауы делдиiп, екi көзi дәл бiр сойғалы жатқандай аларып, ежiрейiп ап, жынданғандай жүйткидi.
Барлық жұрт түңлiктерiн жауып, iргенiң көбiн белдеуге шейiн шалқита көтерiп, түрiп тастапты.
Абай қайда барарын бiлмей, бiртүрлi мең-зең боп, есiнеп, iшi пысып тұрды да, өзенге қарай тартты. Мұрнының ұшы тершiп, басынан күн өтiп, Бақанастың ыстығына наразы боп, асығып келедi. Өзен жағасына келсе Оспан, Смағұл бастаған көп кiшiлеу балалар салқын, мөлдiр суда асыр салып, шулап, ойнап, мәре-сәре боп жатыр екен. Абай бұлардың қасынан оқшауырақ кетiп, жалғыз шомыла бастады. Осы жазда малтып үйренген. Бақанастың кең қара суын әрлi-берлi екi жүзiп өттi. Бойы қатты сергiп, көңiлденiп ап, ендi сүңги бастады.
Өзге балалардың шуында Абайдың жұмысы жоқ-ты. Бiрақ анадайдан Абайдың сүңгiгенiне қызығып тұрған Оспан, бар баланы ертiп келдi. Өзiн-өзi жалаңаш санына шапалақтап Абайға айқайлап:
– Сүңгi, сүңгi! Тағы сүңгi! Солай!– деп бұйырып келе жатып, бiр сәтте жолындағы Смағұлдың арқасына секiрiп мiнiп алды. Смағұл мұны лақтырып, түсiрiп тастаймын деп бұлқынып едi.
– Иә, жығарсың? Сен түгiл қысырдың асау тайы – ақ тай да жыға алмаған Оспанды. Қанша мөңкiсең де түспеймiн!– деп, Смағұлдың мойнын құшақтап қысып ап, екi аяғымен тепеңдеп тебiнiп қояды.
Смағұл Оспанның зорлығына ерiксiз көнiп, жүгiрiп жортып, Абай қасына келдi де, суға Оспанмен бiрге шолп етiп құлай кеттi.
Абай Оспанның тентектiгiнен мезi болатын. Осыдан бiрер жыл бұрын бұл iнiсiмен өзi де ойнап, асыр сап кететiн болса, биылдар беймаза көрiп, шеттей беретiн. Тiптi ыза қыла берсе, зекiп ұрсып, қуып жiберетiн.
Қазiрде де Оспандар шулап келгенде, Абай жақтырмай, тайқып шықты. Киiне бастады.
Оспан Абайдың тұнжырлығын елеген жоқ.
– Абайша сүңгимiн!- деп, саяз жерге етпетiнен жата қалады да, артын тоңқитып, мөңкiген тайдай, екi аяғын шапшыта бередi.
Абай асықпай киiнiп боп, ендi үйге қайтпаққа артына бұрылып едi. Жар жағасына Тәкежан кеп тұр екен. Сұлу киiнген әдемi бозбала Тәкежан ат үстiнде, қолында қаршығасы бар. Астындағы жирен жал құла дөненi қатты терлептi. Күмiс жүгеннiң ауыздығын тiстеп, әрлi-берлi көлбектеп, ет қызуын баса алмай тұр.
Тәкежанның қанжығасында бiр сары ала қаз, екi үйрек бар екен. Барлық бала соны көре сала:
– Ей, аға!
– Әй, ағатай, маған!
– Маған! Маған бершi!- деп, судан ырши-ырши жүгiрiстi.
Тәкежан құс салып қайтқанда, осындай алдынан шығып жүгiрген балаларға, кейде аң олжасын беретiн. Бiрақ балаларды шетiнен зар қақтырып, жалындырып, көп-көп сұратып барып қана бередi.
Тез бермейтiнiн бiлiп, балалар да талмай сұраушы едi.
Тәкежан Абайға қарап мақтана күлдi. Өзiнiң жiгiт болып қаршығаға құс iлдiретiнiн Абайға әрқашан бұлдаушы едi. Оны әлi өзiнiң шерiгiне де татымайтын. Бос, болбыр бала көретiн. Өйткенi Тәкежан осы жазда қайнына да барып келдi. Өзiнiң жiгiт-желең жолдастары да бар. Қазiрде түн сайын қыз аңдып, ауыл-ауылды шулатып та жүредi. Абай ондайдың бiрiне жараған жоқ.
Оспан мен Смағұл Тәкежан қасына қатар жалынып, жүгiрiп барып едi.
Тәкежан ол екеуiне үлкен кiсiше зiл тастап, әуелi боқтап алды. Абайдан бөлек, бiр үлкендiк белгiсi тағы осындайында. Ол аса боқтампаз. Құнанбайдың алдында мысықтай үндемей отырып, былай шыға бере, бала-шаға, малшы-жалшыны сықпыртып боқтап жүру оның дағдысы болған.
Оспан мен Смағұлды жалындырып алды да, екi үйректi қанжығасынан шешiп берiп жатып:
– Жаман енеңдi... Қос қара! Ертеңдi-кеш суды лайлағанша, тым құрыса бүлдiрген терсеңдершi!– дедi.
– Бүлдiрген?
– Қай бүлдiрген?
– Бүлдiрген қайда?
– Ей, ағатай, айтшы!– деп Оспан мен Смағұл тағы жалынды.
Бала атаулының, жаз болады десе, ерекше сағынатыны – бүлдiрген. Бiрақ Бақанастың өз өңiрiнде ол өспейдi. Өзге қай жерде бар? Пiстi ме, жоқ па? Онысынан да әлi хабар алысқан жоқты.
Бүлдiрген дегенде Абай да елең етiп, сұрастыра бастады, Тәкежан жаңа ат үстiнде жүрiп естiптi. Бақанаспен қатар ағатын Жәнiбек суы бар. Соның анау қара адырының ар жағында, Шыңғысқа қараған бас жағында бүлдiрген тұнып тұр деп естiптi.
Бүгiн-ертең ол араға Жiгiтек, Бөкеншi көшiп келедi. Ел келсе, мыналар тере алмай қалады. Ендеше асығыс барып, терiп қайту керек.
Тәкежан осыны айтқанда, жаңағы көп бала алағызып:
– Жүр ендеше барайық!
– Барып терiп қайтайық!
– Жүрiңдер!
– Ал, ат ұстаңдар!
– Иә, сәт, бүлдiрген, бүлдiрген!– десiп, бар бала ойнақ салды.
Бүлдiргенге баруға Тәкежанның өзi де әзiр екен. Ол Абайға да: "жүр!"– дедi. Абай ойланып, баяулап тұрды да, ақырында тым құрыса атқа мiнiп сергiп келмек боп қоса көндi.
Сонымен, бiр шай қайнатым арасында. Абай, Тәкежан бастаған барлық ұсақ бала тай-құнандарына мiнiп-мiнiп ап, желе шауып, шыға келiстi.
Араларындағы үлкендерi – Абай мен Тәкежан.
Ұсақ балалардың көпшiлiгi жеке-жеке тайға мiнiп, бiрен-сарандары екi-екiден мiнгесiп алып, Абайларға iлесе шыққанда, жұрттың бәрiнiң артында қалған Оспан болды.
Ол биешiлердiң "жуас тай мiн" дегенiне көнбестен, бүгiн ғана үйретiлген қысырдың асау тайы – ақ тайды таңдаған.
Ақ тай соңғы үш-төрт күннен берi Оспанның есiнен кетпейтiн құмары.
Дередей үлкен, өзi жұп-жұмыр ақ тай – қысырдың тайы. Енесi – асау көк бие. Ақ тай енесiнiң асаулығынан былтыр байланбаған. Биыл арда емедi. Шу асаудың өзi. Соған жақында көзi түскен Оспан жас биешi Масақбайға жабысып жүрiп, бүгiн таңертең биенiң бас сауымының тұсында бұғалықтатып, шыңғыртып ұстатып алған.
Масақбай – осы жылқыдағы асау атаулының албастысы. Оспанның жалынғаны ерiксiз көндiрiп, Масақбай таңертеңнен берi сол тайды үйреткен-дi.
Тайдың асаулық қияңқылығы сондай екен, бiресе шапшып мөңкiп, бiресе шыңғыра тулап кетiп, Масақбайды да екi рет жыққан. Бiрақ өзге асаудан көрмеген ызаны көрiп, екi жығылып алған Масақбай, ақ тайға қатты ызаланып алған.
Құлақтан басып, бұғалықпен буындырып, екi езуiн шұрайлап, тайды өлердей жазалаған. Үстiне үлкен жабу салып, оны басқұрмен шандып-шандып, қарғып мiнiп алған. Басқа-көзге төпелеп, шапқылатып, қан сорпа қып кеп, бағана желi басына байлап тастамақ болған.
Бiрақ Масақбайдың өнерiне қызығып, өзi де қызып алған Оспан, тай әлсiреп келген кезде, жұрттың:"тоқта!" дегенiне болмастан қарғып мiнiп алған-ды. Екi езуi қан боп жыртылып қалған тай әлi де өлердей қияңқы екен. Оспан мiнген жерде тағы да қайтадан шапшып секiрiп, көп қияңқылық еттi.
Өзi жеңiл балаға оңай көнгiсi келмей, қанша қырсық жасаса да Оспан жығылмай қойған. Оның бағана Смағұлға мақтанғаны да сол. Қазiр желi басында қалғанда, Оспанды бөгеген сол ақ тай болатын.
Тай ежелгi асаулыққа салып, тағы мөңкiдi. Бiрақ Оспан жығылып, қорқудың орнына, құшырланып сабай бередi де, езу тартып күлiп қояды.
Баланы жыға алмаған тай, ақыр аяғы ала қашып, шаба жөнелген. Оспанның тiлегенi сол. Ол өзi ағызып келе жатқан тайды онан сайын борбайлап, басқа-көзге төпеп:
– Аруақ! Аруақ!– деп ұран салып, жосытып отырып Абайларды қуып жеттi.
Ақ тай Оспанның ырқына әлi көнiп болған жоқ екен. Ағызған күйiнде сыңар езулеп, мойнын бұрып, қырындай шауып кеп, бар денесiмен Тәкежанның құла бестiсiн қойып кеттi.
Жұрттың бәрi ды ығысып, бөгелеңдеп қалды. Оспан тайын бұрып, көптен сытыла бергенде, ақ тай тұра қалып, мойнын iшiне алып, шыңғырып жiберiп жаман мөңкiдi.
Абай Оспанды аяп: "мерт бола ма?" деп қорықты. Жалғыз-ақ Оспанның пiшiнiне көзi түскенде қайран болды. Баланың үлкен көздерi от шашып, өрттей жанып алыпты. Асаумен алысқан арпалысты жаны сүйгендей. Қорқыныштан биттей елес жоқ. Қайта: "тулай түс" деп, қызыққан сияқты. Тай бұдан құтылмақ боп, нелер қиястық жасаса, соның бәрiне де сол секундта Оспан қолма-қол тәсiл жасайды.
Бұл кезде Оспанның балалық жындылығы, ұрдажықтығы бiржолата жоғалғандай. Ол Абай көзiнде – алыс-жұлыстың бiр балуаны сияқтанды.
Жұрттың бәрi амалсыз иiрiлiп тұра қалып, ақ таймен Оспанның арпалыс майданына қарады.
Тәкежан да таңдайын қағып, Оспанды боқтай түсiп сүйсiнiп тұр.
Тайдың мөңкiгенiнен сескенiп, Оспанға болысайық деген ересек балалар болып едi.
Оспан асығып айғайлап, щолақ бұйрық етiп:
– Тиме! Аулақ!– дедi.
Осы кезде ақ тай мойнын iшiне алып, басынан асырмақ боп ортқып мөңкидi. Оспан екi аяғын тайдың қос қолтығына тығып ап, шалқалап жатып алды.
Түсiре алмаған тай лезде екi артқы аяғын аспанға сермеп тепкiлендi. Онда Оспан тағы да тақымын жазбастан еңкейiп ап, тайдың мойнын құшақтап жатып алды.
Тағы бiр сәтте ақ тай оқыс шапшып қап, таласқан иттей қос аяқтап шаншылып едi. Оспан мынау қимылға тiптi сүйсiнiп кеттi бiлем. Екi бетi қып-қызыл боп қайратты шаштары үдiрейiп, жалт етiп Абайларға қарап сақ-сақ күлiп жiбердi.
Жағалай үнсiз тұрған жұрт та тегiс сүйсiне күлдi. Тәкежан, өз басы өмiрiнде мұндай қимыл жасап көрген емес едi.
Оспанның ерлiгiне қайран қап:
– Түу, сарамас. Мынау неткен көз жоқ бетпақ едi?– деп, құла бестiнi қамшымен бiр салды да, желiп кеттi. Барлық балалар қоса қозғалған. Ақ тай да қайтадан көндiгiп, шаба жөнелдi. Оспан тағы да қамшылап борбайлап:
– Аруақ! Аруақ Масақбай!– деп, асаудың албастысы – Масақбай биешiнi аруақтай сыйлайтынын көрсеттi. Бағанадан берi Оспанның шын сыйынғаны сол Масақбайдың айла-тәсiлдерi болатын.
Бүлдiрген иiсi аңқыған көк майса шалғыны бар, жасыл беткейде балалар жемiс терiп жатқалы көп боп едi. Күн екiндiге қарай жақындап, адыр-адырдың көлеңкесi молайып, сай-сайларда қоңыр салқын самал соға бастаған.
Аттарын тұсап-тұсап тастаған балалар бүлдiргеннiң қызығына әлi қанған жоқ. Алғаш кеп түскен бiр беттен жылжымаса да, сол алаңның өзiнiң жемiсiн де мойыта алған жоқ. Жегеннен асқанды тақия, тымақ, дорба қалталарға да сықап жатыр.
Бiр мезгiлде бар баланың құлағына ап-айқын боп дүрiлдеген қалың үн келдi. Қаулаған өрт, қаптаған қолдың шабысы сияқты.
Балалар елең-елең етiстi. Араларындағы үлкенi Тәкежан мен Абайға қарасты.
Абай бұл дүбiрдiң мәнiн ұққандай, саспай ғана Шыңғыс жақтағы бiр белеске қарап отыр екен. Сол белестiң ар жақ деңгейiн жалбылап келе жатқан қалың жылқының жоны көрiндi. Кең сайға қарай түсiп келе жатыр. Қылаңы көп, шұбыртқан жылқы жиi-жиi пысқыра түсiп, жiтi басып келедi.
Араларында тай, құлындар кiсiнейдi. Өзге жылқыдан озғындап шығып, ойнақ салып шапқылаған құнан-дөнендер де көрiндi. Балалардың тайлары бұл дүбiрдi байқап, тегiс алағыза бастаған екен. Тұсауларымен қарғып, сол жылқыға қарай тартқысы келгендер бар.
Тай-құнандар бастарын тегiс көтерiп, қос құлақтарын қалың жылқы келе жатқан жаққа қарай қайшыландыра шаншып ап, үйiрсек үнмен шұрқырай кiсiнедi.
Бала атаулы тегiс аттарына жүгiрдi. Елсiз өңiрде көрiнген қалың жылқы - көшкен елдiң жылқысы екен.
Балалар аттарына мiнiсiп, беттерiн ауыл жаққа бұрғанда, жаңағы жылқы асқан белден асып, ойға таман түсiп келе жатқан қалың көш көрiндi. Он бес түйенi тiзген бiр көш өзге нөпiрдiң алдын ала оқшау шықты. Соған тiркес он түйелi, тағы он бес түйелi, сегiз-тоғыз түйелi салқар-салқар көштер бiрi артынан бiрi шығып, шұбарыта, шұбатылып келедi.
Алғаш өткен жылқының артын ала көп аттылар келедi екен. Қолдарына сойыл, шоқпар, баулы құрық ұстаған еркектер бар. Әредiкте томағалы бүркiттерiн балдағына қондырып алған ықшам жiгiттер де көрiнедi.
Бұл топ Абайлар жақындағанша қиыс өте бердi. Соның артынан келе жатқан ең алдыңғы үлкен көш Абайдың да, барлық балалардың да көздерiн ерiксiз тартты. Бұл көштiң айналасын қоршаған аттылар көп, барлығы да әйелдер. Өңшең сәндi киiнген қыз-келiншек пен егде тартқан бәйбiшелер. Мiнген аттары ылғи семiз жорғалар мен келiстi бедеулер.
Әйелдердiң ер-тұрманы, тоқым, құйысқан, өмiлдiрiк, жүгендерi тегiс жалпақ күмiске малынған. Жарық күнге шағылысып, жарқ-жұрқ етiседi.
Үлкен көштiң алдында есiк пен төрдей жерде аттарын қатар бастырып бiр топ қыз келедi. Тап орталарында ерттеулi күйде бос жетектелген, кекiлi күзелген, қара көк ат бар. Сол топтан әнтек кейiн үлкен көштiң алдын бастап келе жатқан сұп-сұр жүдеу бәйбiше екен. Басына жұқа қара желек жамылыпты. Бұл бастаған он бес түйелi көштiң сәнi өзгеше көрiндi. Бар түйенiң үстiне артылған жүктердi жапқан өңшең қара кiлем, қоңыр алаша, қара ала текемет көрiнедi. Жүктi түйелердiң екi жағы сол үлкен қара жамылшыларымен баяу ғана желпiне түсiп, өзгеше бiр ауыр тыныс алып келе жатқан тәрiздi.
Көштiң түрiне таңданып, үнсiз тоқтап қалған балалар тобы мынадай салтанатты көрiнiстiң алдын кесiп өте алмады. Ендi амалсыз көш өткенше қарап тұратын болды.
Басында бұларға көш адамдарынан көз салған кiсi жоқ едi.
Бiрақ алдыңғы қыздар тобы ендi жақындап, қастарына кеп қалған екен. Солар ғана өзiнше, бiр түрлi түйсiнгендей болды бiлем. Аралары азырақ ауысып, азғана бөгелiстi де, бiр кезде бiр топ қыздар ортасынан екi қызды iлгерiрек бөлiп шығарды.
Бағанағы кекiлi кесiлген қара көк ат сол екi қыздың орталығында жетекте екен.
Оспан аңырып таңданып, Абайдың қасына кеп:
– Бұлар кiм? Бұл қандай көш?- деп тақат таба алмай, ағасын қамшымен түрткiлеп, мазасызданып тұр едi.
Қазiр екi қыз бөлiнiп алға шыққанда, олардың көрiнiсiндегi елден ерекше бiр жайды байқап, Оспан қатты күлiп жiбердi.
– Ойбай, Абай, ананы қара! Тымақты қара!– Абай бұған ашулы түрмен жалт қарап, қатты түртiп қап:
– Тоқта, құтырма!– дедi. Оспан Абайдан сескенiп қап, аузын басып, тайының жалын құшақтап, үнсiз күлiп жатты.
Бұған ерсi көрiнген сурет Абайдың өзiнiң де өмiрде ең алғаш көрген көрiнiсi.
Бұл көш қаралы көш екенiн – Бөжей көшi екенiн – Абай мен Тәкежан бағана-ақ таныған болатын. Өзге көштен бөлек болатыны мәлiм. Бiрақ, қазiр мына екi қыз iстеген iс сол бөлектiң iшiнде де бiр өзгеше болды.
Олары өзге қыздан бөлiнгенде байқалды. Бастарына еркектiң бас киiмiн киiптi. Қара мақпалмен тыстаған жұқа қара елтiрi тымақтары бар. Қыз кимейтiн бас киiмнiң артын алдына келтiрiп, терiс киiптi. Ендi ғана анық көрiндi, орталарына жетекке алған тұлдаған қара көк аттың үстiне Бөжейдiң ер-тоқымы ерттелiптi. Ер үстiне сол Бөжейдiң осы өткен қыста Қарқаралыға киiп барған қызыл күрең iшiгi жабылыпты. Ердiң қасына қамшысын шаншып, соған да терiс қаратып, Бөжейдiң қысқы түлкi тымағын кигiзiптi.
Екi қыз бөлiне салысымен мына көлденеңнен қарап тұрған аттыларды көрiп, шырқай созып, қаралы мұңды дауыс айта жөнелген. Көш бойында, ауыл үстiнен өтсе, немесе бөгде жүргiншiлер жанынан өтсе, қаралы көштiң қара жамылған осындай қыздары дауыс айтатын салты. Қыздар соны бастаған екен.
Бiр күлiп, жыны қозып алған Оспан бұндай жайдың бәрiн қайдан ұқсын. Өзi ес бiлгелi, дәл өз үйлерiнен өлiм шықпаған. Өлiмдi бұлайша күтудi көрмеген бала бұл жерде ұқтырам десе де, ұқпас едi. Оған жаңағы көз алдынан өткен көрiнiстiң бәрi ерсi көрiндi де, соған күлдi. Абайдан қорыққанынан басын көтере алмады. Бiрақ тайының шоқтығына жабысып жатып көзiнiң қиығымен сығалап қарап қояды да, екi иiнi дiрiлдеп, iшек-сiлесi қатады. Алғашқы екi қыз қиыс өтiп, дауыс бастасымен, кейiндеп келе жатқан бес қыз да аттарының басын қатарластырып ап, баяу бастырып отырып, анау екеуiнiң даусына қаралы дауыс қосты.
Абай бұларға көз сала берiп, елең етiп, аласұрып қалды. Қамшысының бүлдiргесiн саусағына iлген күйде, оң қолын шұғыл көтерiп қап: "тоқтасаң неттi?" дегендей, өтiнiш айтқандай. Бiрақ, үн қата алмады. Жүрегi лүпiлдеп соғып, өңi сұрланып, әлсiз қолын шарасыз халде құла бестiнiң жалына сылқ түсiрдi.
Өтiп бара жатқан бес қыздың тап ортасында, жiбек жал ақ жорға атқа мiнген Тоғжан екен. Көктемнен соң көргенi осы.
Судыраған қара жiбек биқасаптан әдемi жеңiл шапан киген. Басында жап-жаңа қара кәмшат бөрiк. Мойнында әсемдеп, кең ораған құбылма түстi торғын шәлi. Құлағында үлкен алтын сырғасы ырғалып келе жатқан Тоғжан, мынау ат үстiнде, мынадай топ қыздың тап ортасында, дәл көп жұлдыз арасындағы шолпандай.
Ат үстi жүрiс, шырқап айтқан дауыс және құрбы қыздары - Бөжей қыздарына жаны ашуы бар, баршасы Тоғжанның қазiргi жүзiн бiр түрлi мағыналы нұрға малғандай. Ақ маңдай, аппақ жұмыр мойнына, қолаң жiбек шашына бетiнiң үлбiреген қызылы соншалық жарасып тұр.
Қара шапан сыртынан белiн шымқай буған сарғыш жiбек белбеуғе оң қолын сүйеп, мықынын таянған. Маңайға бұрылып қарамастан, шырқап жылап, жоқтау айтып келедi. Абай кiрпiк қақпай қадалып, тыныстары да тыйылып, Тоғжан үнiн тыңдаумен тұр. Топ өтiп кете бергенде, өзге төрт қыз үнiнiң iшiнен Тоғжанның өзгеше жiбек талды, бөлекше үнiн анық естiп аңғарғандай болды. Шын Тоғжан үнi ме? Жоқ, басқа қыздiкi ме? Бiлу қиын болса да, Абайға мынандай топтан жарылған бөлекше сұлу ырғақ Тоғжан көмейiнен ғана шығатындай.
Сырттап бара жатқан Тоғжанның арттан көрiнген мүсiнi де өзгеше екен. Атқа отырысының өзiнде де бiр нәзiк - еркелiк пен соншалық биязылық, мықтылық та бар сияқты. Жылтырап өрiлген жуан бұрымдарының ұшында үлкен шолпы ырғала түсiп, шылдырап барады. Сонау сағынышты көктемде көңiл өртеген., одан берi де көзiн жұмса әрдайым құлағына шылдырлай түсiп, былдыр етiп:" есiңде бармын ба!" деп кететiн осы шолпының осы үнi.
Өзгеше көрiнiс, лезде бұлт сөгiлiп, сұлу айды жарқ еткiзгендей болды. Абайды естен тандыра биледi де, өзгеше бiр нұр шұғласына бас идiргендей боп кеттi. Бiрақ бұл сезiм бiр ғана сәт едi. Осымен қабат жас жiгiт көңiлiне тағы талай алай-түлей ұйтқып кеп, бiр өзгеше жүрек құйынын соқтырғандай болды.
Жылаған Тоғжан, жылаған Бөжей қыздары, барлық қаралы көш, иесiз, тұл кетiп бара жатқан анау қаралы киiм, тұл ат - баршасы осы барлық қауымның қайғысын да Абайға өзгеше терең түсiндiрдi. Жаназаға шақырмай, Құнанбай қылмысын кешпей, жылау зарына араластырмай келе жатқан осыншалық мол қауым.
Ортасында Тоғжандай гауhары бар қауым Абайларға
– "Былай тұр!
– Көрме!
– Саған рұхсат жоқ!" дегендей суық, қатал. Бiрақ, әдiл үкiм айтып бара жатқан сияқты. Абай жүрегiне бұл серпу өзгеше өкiнiш, өксiк әкелгендей.
Жылаған ғашығы, жылаған жақын бауыр, қауым ел, өлiп кеткен кешегi Бөжей – баршасы да Абайдың өз басын да жазалағандай. "Мен жазықты ма едiм!" дегендей болса да, налытып тұрып кiнәлағандай. Бұл әсiресе ауыр толқын. Абай үнсiз мүлгiп, зарлы жоқтауды бар жанымен тыңдап тұрып, өзiн-өзi де, бар дүниенi де ұмытып кетiптi.
Бiр сәтте қасында тұрған бiреу түртiп қап: "жүрейiк" дегендей болды. Абай жаңа оянғандай, алаң етiп жалт қарады. Тәкежан екен. Ол Абайдың түсiн көрдi де, тыжырынып, кекете күлiп:
– Өй, неменеге сораңды ағызып тұрсың, - деп, тiптi зекiгендей.
Абай қабағын қатты түйiп, селт етiп, бетiн сипады. Жыладым деп ойлаған жоқ-ты. Көзiнен үнсiз ауыр, ыстық тамшылар ағып кеткенiн байқамаған екен.
Үлкен көш өтiп кетiптi, артқы көштермен екi арасында ұзақтау алаң пайда болған екен. Тәкежанмен бiрге барлық топ қозғала бердi.
Бағанадан берi тайының жалын құшып тұрған Оспан ыржақтап күлуден әлi басылмаған. Ендi басын көтерiп ала сала, қасындағы бiр баланың тымағын жұлып алып, терiс киiп жiберiп, сақылдап күлiп, ақ тайды тебiнiп кеп қалды.
Қалжақ пен тентектiкке есi-дертi кетiп қалған Оспан ақ тайдың асау екенiн ұмытып кетсе керек. Жайбарақат еркiн отырып, тақымын да қыспастан тебiнiп қалғанда, ақ тай секiрiп мөңкiп кеп кеттi. Оспан тiзгiнiн де қымти алмай қалып едi. Байқаусызда тулаған тай тентек баланы оп-оңай ытқытып, топ ете түсiрдi. Бiрақ Оспан жығылса да, есiнен жаңылған жоқ. Тайының шылбыр-тiзгiнiнен айырылмай, жабыса түрегелдi. Түк көрмегендей ыржақтап күлiп, екi бетi нарттай жанып тұр. Ақ тайға ес жиғызбастан қайта қарғып мiнiп алды да, борбайлай қамшылап, құйғыта жөнелдi.
Өзге балалар да шаба жөнелiстi. Тәкежан мен Абай жай аяңдап қозғалды. Тәкежан iнiсiне жаңағының үстiне тағы да бiр үлкендiк көрсетпек болды.
– Баламысың, жоқ қатынбысың? Сен ненiң ақысы деп жыладың осы?- дедi.
Абай Тәкежанға ендi ыза болды. Кiнәлай сөйлеп, қарсы ұрысты.
– Сенiң үлкен боп, ес бiлгенiң со ма? Бауыр емес пе едi? Бөжекеңе өзiң неге жыламайсың?
– Е, жыласатын не қалып едi? Жаназасына да шақырмай қойған жоқ па? Соны да ұқпаймысың?
– Ұққан екенсiң, қарқ қыпсың! Шақырмаған тiрiлер! Сол үшiн өлi Бөжей жазықты ма?
– Бөжей әкеңмен араз болғандықтан шақыртпады!
– Бәсе араздық... Сол араздыққа кiм кiнәлы? Кiм жаулықты көп еттi? Соның бәрiнiң ақ-қарасын сен айырып, танып болған шығарсың?
– Болайын, болмайын, мен әкемнiң жағындамын!
– Бәсе, одан да соныңды айтсаңшы! "Үлкенмiн, ақылым бар, кiсiге де ақыл айтам" дейсiң! Бөрiнiң артынан бөлтiрiк ақылды болғандықтан ередi дейсiң ғой.
– Өй, сен не сандалып келесiң осы? Үйдегi алжыған әжеңнiң ақылынан басқа ақыл жоқ деп алғансың ғой өзiң тiптi.
– Ал, сен болсаң, сол өзiң қостаған әкеден де түк ұғып, түк ақыл алмайсың!
– Е, менi бiр жайын өскен. Жабайы деп пе ең өзiң? Енеңдi.
– Бар "өстiм" дегенде, тапқаның осы боқтығың ғой. Малшы-жалшыны жазықсыз боқтап, мардамсығаннан басқа түк үлкендiгiңдi көрсемшi!
– Бәлем, тұра тұр, осыныңның бәрiн де әкеме айтам!
– Айтсаң айта ғой! Мен де сенiң жаңағы "алжыған" деген сөзiңдi әжеме айтайын!-деп, Абай Тәкежанға қайсарлана қарады.
Тәкежан бұл жерге келгенде ерегiстен амалсыз тайқып кеттi. Тегiнде, үлкен жанжалға тауаны жоқ, бұдырсыз болатын. Әкеге шағым жеткiзу алыс та қиын. Айтқанын мақұл көре қоя ма, жоқ па? Онысы тағы екiталай. Ал, мынау Абай сүйенген "әже" деген -әлдеқайда қатер жер.
Тегiнде, Зере көп ашуланбайды. Ал, бiрақ оқта-текте қатуланып түйiлсе, әлi күнге аса зәрлi осы биылғы көктемнiң өзiнде Тәкежан көршi үйлердiң бiр кексе қатынын байқаусыз боқтап алып, жаман бәлеге қалған. Жазықсыз қатын қатты ренжiп, жылап отырып, Зере мен Ұлжанға барғанда, кәрi әже ашу шақырып, күйiп кеп, Тәкежанды алдына дереу шақыртып алып тергеу салған.
Тәкежан әкесiнiң аяздай суық ашуынан, қатты түйiлген көзiнен қорқып, өтiрiк айтпақ, танбақ боп жалтарып көрген. Ақыры тiптi ант iшуге. Де барып қап едi. Сол арада Ұлжан мен Зере өзгеше ашуланып кетiп, кәрi әже қолындағы ақ таяқпен мұны басқа салып-салып кеткен болатын.
Сол уақиға осы жаңада ғана, Тәкежан:" жiгiт болдым, қайныма барам" деп, әзiрленiп жүрген күннiң өзiнде болған. Осының бәрi жаңағы ерегiс аяғында Тәкежанның есiне түстi де, ендi осы бәленiң бәрiн жуып-шаймақшы болды.
– Өй, кетшi әрi енеңдi...- деп шiренiп тұрып бiр боқтады да, құла бестiнi борбайлап шаба жөнелдi.
Абай бұдан құтылғанына ырза боп, кейiн қалды. Ақырын аяңдап келе жатыр. Жаңағы сезiмдерiн, жаңағы Тәкежанмен дау үстiндегi ойларын қайта есiне келтiрiп, соған тереңдедi.
Дау үстiнде, ойда жоқтан тiлiне оралса да, "бөрiнiң артынан бөлтiрiк ақылды болғандықтан ермейдi" деген сөз мұның өзiне қазiр бiр өзгеше мәнi бар, өрiстi ойдай, көрiндi. Жынысының шиырымен шұбыру, жымын басу кiмнiң қолынан келмейдi? Жыртқыш қайуан екеш, о да бiледi. Бола алсаң – ол болма, адам бол! Жалғыз келе жатқан Абайды ендiгi бағындырған ойы осы. Дәл осы бетте бүгiн Абай өз тұқымының бiр жанымен дауға түстi. Осынысы өзiне бiр ажарлы, басқаша беттiң басы тәрiздi боп сезiлдi. Сондайлық салқын сыншы ойлар арасына осы жолда қайта-қайта Тоғжан келбетi келедi. Сәт сайын оралып, гүл жiбектей бұралып кеп, мұны жақсы болуға үндейдi. Мiнсiз таза махаббатқа шақырғандай, жан ашыр рақымға шақырғандай болады. Бар дүние, бар адамзатты қоса сүйгiзiп, қоса қымбат санататын аса бiр қадiрлi игiлiкке ымдап жетектегендей. Бұл қиялға мүлгiгенде Абай Бақанасқа қалай жеткенiн байқамай да қалды.
Бөжей ауылдары Жәнiбекке көшiп келгенiн Абайдан естiсiмен, сол күнi түнде Зере мен Ұлжан Байқошқардағы Құнанбайға кiсi шаптырды.
– Дәл қасымызға келiп қонып отыр. Ендi аялдасақ ағайынның бетiн қайтiп көремiз? Бата оқырын қалай жасасын дейдi? Және Байқошқар, Бақанастағы екi ауыл қосыла бара ма? Соны тез шешiп, жөн айтсын!– дептi.
Құнанбайдың өзiнiң күткенi де осы кез сияқты екен. Ол дәл осы түннiң өзiнде қасына Күнкенi алып, тағы он шақты қарт-қария, жiгiт-желең алып Бақанасқа келдi. Сонымен Бақанастағы барлық жиырма шақты ауыл ерте қамданып саба жиып, сойыс әзiрледi. Әр ауылдың апаратын шамасына лайық – қой, қозы сойыстары сол таңертеңде сойылып, асылып та қалған.
Құнанбайдың үлкен үйi үш саба, бiр ту бие, бiр тай сойыс апарады. Және азаға салғаным. Деп Зере мен Ұлжан түйе апаратын болды.
Осындай қамның бәрi биенiң бас сауымына шейiн түгел бiттi. Қалың топ - бата оқыршы шаңқай түс кезiнде сансыз көп салтты боп күнбатыстағы Жәнiбекке қарай тартты. Барлық жиын – елу қаралы еркек, отыз-қырықтай қатын. Араларында Абай, Тәкежан сияқты жастар, Оспан сияқты балалардан да бiр топ бар.
Жұрттың бәрi ат үстiнде. Тек Зере мен Ұлжан және сол екеуiнiң қасына мiнген Сарыапаң деген әйел мен екi жас келiншек қана арбада. Құнанбай бұл арбаны өзге жұрттан ерте қамдатып, бұрын жүргiзiп жiберген.
Сол арба жарым жолға барды-ау деген кезде өздерi аттанған-ды. Бақанас өзенi мен Жәнiбек өзенiнiң екi арасы тай шаптырымдай-ақ жер.
Құнанбай қасындағы көп қошеметшiнiң iшiнде Ырғызбайдан: Майбасар, Жақып, Ызғұтты сияқты туысқандары. Және Құнанбай жағында жүрген әлденеше рулардың ақсақал, қарасақалы бар.
Ат үстiндегi әйелдер бөлек топ боп кейiнiрек келе жатыр. Олардың ортасында Құнанбайдың үлкен әйелi Күнке, сонан соң Айғыз және Қалиқа сияқты абысын-ажын. Кәрiден – Таңшолпан сияқты шешелер де бар едi.
Аттылардың қалың тобы осындай лек-лек боп, Құнанбай шоғырын алдына салып келе жатқан. Бiр сәтте осы жұрт екi қоныстың арасындағы сар жазықты айғай-шуға батырып, оң жақтағы биiк қара адырды бөктерлеп Жәнiбекке қарай ат қойды.
Бұл елдiң ежелгi ырымы бойынша өлiмге бата оқи барудың ең үлкен шарты осылай алыстан айғайлап: "ойбай, бауырым!" деп, жылай шабу болатын.
Сол шабысты ең әуелi үлкендер бастамақ керек. Бағанадан қалың топтар Құнанбай шоғырына қарап келе жатыр едi. Қазiр сол Құнанбайлар өздерi де үн салып, аттарын борбайлап, еңкейе шауып жөнелiп бердi. Арттағы еркек, әйел, бала-шаға топтары да сол сәтте дүрк жөнелiстi.
Абай орта бiр топтың iшiнде келе жатқан. Қасында Күнкеден туған ағасы Құдайбердi, атшабар Жұмағұл, жорға Жұмабай және Тәкежан, Оспан сияқты аға-iнiлерi болатын.
– Ойбай бауыре-е-м!
– Аға екем!
– Асқар белiм!
– Құт берекем!- деп, Абай қасындағы кекселеу кiсiлер шырқап жылап, үн салып келедi.
Атшабар Жұмағұл мен Тәкежен болса, аттарының екi жағына кезек қисайып, құлап кететiн кiсi тәрiзденiп, ауытқып жосытады.
Сырт ажарлары шынымен егiлген, есiнен танып, бауыры езiлген кiсiлер тәрiздi. Абай жай ғана, тұра шауып келе жатып, ана екеуiнiң соншалық сырт құбылысына сенген жоқ.
Тартымды, бiр қалыпты шапқан, бiрақ шынымен "ой бауырымдап" шапқан Абай қасындағы Құдайбердi сияқты. Абай тегiнде аз ойласып жүрсе де, осы ағасының мiнезiн ұнатушы едi. Қазiрде өзiн соның шамасында ұстап, "сол iстегендi iстесе мақұл болар" деп бiлдi. Дүркiрей ағылып, шулап шапқан топ Жәнiбектiң көк майса кең саласында жыпырлай қонып отырған сансыз көп ауылдардың үстiнен шыға келдi.
Зерелердiң арбасы да дәл осы кезде қалың ауылдардың тап ортасындағы үлкен ақ күмбез үйлi – Бөжей аулына жеткен екен. Жапыр-жұпыр көрiсiп жатқан сияқты. Ақ үйдiң өзi өзге үйлерден оқшауырақ, белдеуiнде қара тiгулi тұр. Қаралы ауылды мына кейiн шыққан аттылардың тануы оңай болған.
Көп ауылдың сыртындағы саржотаға шығып, барар беттi тез аңғарып алған шапқыншылар ендi ыра төмен жосылды. Қою шұбар селдей боп шулап, аңырап ақты. Абай орта тұста келе жатып, ақ үйдiң сыртында оқшауырақ жерде ұзын-ұзын ақ таяқтарға төстерi мен қос қолдарын тiреп, бүгiлiп тұрған отыз шамалы еркектi көрдi. Бата оқыршыларды тосып, жылап тұрған жанкүйер жақындар. Шауып кеп түсе бере таныды. Тап ортада Байдалы, Байсал, Қараша, Түсiп бар екен. Шеттеу тұста Балағаз, Базаралы сияқты жас жiгiттер де ақ таяқтарға таянып егiлiп тұр.
Шауып келген үлкендердiң аттарын анадайдан жүгiре-жүгiре шығып, ұстап-ұстап алып, иелерiн қолтықтап түсiрiп, еркектерге көрiстiргелi жетектеп әкетiп жатқан көп-көп ықшам жiгiттер бар.
Барлық бата оқыршыға сондай бiр-бiр күтушi тап келгендей, мол жеткендей болды.
Жылаған Байдалы, Байсалдарды көргенде Абайдың сай-сүйегi босап кеттi. Аттан түсе бере, шын аяныш жас төгiп, еңiреп жiбердi.
Тыстағы еркектермен бiр-бiр құшақтасып, көрiсiп болған үлкендердi сол арада қолма-қол ақ үйге қарай айғайлатып, жылатып әкетiп жатыр. Жылаудың үлкенi сол үйдiң iшiнде, қатындар ортасында. Көп еркектiң арасына Абай да кiрдi.
Үлкен күмбез ақ үйдiң iшi оң жақ босағадан дәл төрдiң ортасына дейiн қатар тiзiлiп, мықындарын қос қолдарымен таянып, аңырап жылап отырған қатындарға толы екен.
Тап орта тұста басына қара желек жамылған Бөжейдiң бәйбiшесi аңырап отыр. Көзiнен шын жас, зар жасы бiрсiн-бiрсiн ағып жатыр. Одан жоғары төрт-бес қыз дауыс айтып отыр. Үйдiң iшi бұл кезде тұтас аңырап зарлаған мол жылау едi.
Отырған әйелдердiң алдына жылап келген еркектер тiзе бүгiп отыра кетiп, құшақтасып көрiсiп жылайды.
Абай Құдайбердiнiң артында. Бағанадан берi соның iзiмен кезек алып келе жатқан.
Жағалай отырған бар қатынды адақтау тым ұзақ болар едi. Және босағадан төрге шейiн бос отырған бiр қатын жоқ. Соны аңғарған Құдайбердi тура Бөжейдiң өз бәйбiшесiне қарай жылап барды. Сол кiсi алдыңғы көрiсушiден босаған соң, құшақтап, аңырап:
– Аға-екем, бауырым!– деп бас салды.
Абай да сол жерден бастап көрiсiп, жоғары отырған қыздар жаққа қарай ауысты.
Үй iшi осындай жаппай көрiс үстiнде бiрқатар жыласып ап, ендi тегiс ажырасып, жағалай отырысты. Еркектер бұл кезде ақырын жыласып отыр да, әйелдiң де көбi басылып қалды. Тек Бөжейдiң қатыны мен бес қыз ғана зарлап отыр. Арманын, жесiр қалғанын, ерте айрылғанын айтып бәйбiше жылап, жұртты егiлдiре түстi де, ақыры саябырлап барып тоқтады.
Сонан соң үлкен ұзақ жоқтаудың сарынына түскен қыздар. Олардың өзгеше бiр суық зарлы жоқтау ырғағы бар. Дауыстары құйып қойғандай дәл бiрдей шығады. Жалғыз-ақ бес қыз тұтас ұзақ айтқан жоқ. Бәйбiше тоқтаған соң, өзге қыздар да басылып, екi-ақ қыз адақтап шықты. Ол Бөжейдiң екi бой жеткен қызы.
Бұлар бар сөзiн анық қып, анда-санда "аh" деп, жалын атып қойып, сұңқылдап зарлап отыр.
" Әкекем... Жеткiзбей кеттiң... Арманда кеттiң... Зармен кеттiң, жетiм бейбақ бiз болдық... Пана кiм? Неге аңыраттың?" деген сияқты жерлерге келгенде, барлық үйдiң iшi қайта егiлiп, тыйыла алмай, тұншыға жыласады. Абайға да шын жылаудың ең ауыр кезi осы болды. Ол көз жасын тiптi iрке алмай қойды. Буына жаздап, булыға жылап отыр.
Осымен бiраз барды да, екi қыз әкелерiнiң өмiрiне, өмiрiндегi ерлiк, жақсылық iстерiне түсiп кеп, бiр сәтте дауыстың мәнiн аса бiр тосын жайға салды.
Бөжейдiң өзiн қойып, тұстастарын айтып келiп, әркiмдi атай отырып үйдiң iшi тегiс жым-жырт тына қалған уақытта, бiр кезде Құнанбай атын сап еткiздi.
Төрде төмен қарап, тымағын көзiне киiп, тұнжырап отырған Құнанбайды мынау екi қыздың қатал даусы басқа соққандай болды.
Бiрақ бұл – дауыс. Намаз сияқты бұзылмайтын жол-жора. Айтар сөз, тыяр тыйым, iстер шара жоқ.
Екi қыз сөздерiн барған сайын қатайтып, қадалып кеп:
Жау боп шықты Ырғызбай
Айыпқа бердiң бiр қызды-ай, –
деп бiр кетiп және бiр сәтте:
– Оның аты Құнанбай,
Жүйрiктiгi құландай
Шұбарлығы жыландай...–
деп, жарып өттi. Жалғыз көзге дәлдеп тұрып қамшы ұрғандай қатал жаза.
Құнанбай қасындағы үлкендер бәле шығып кете ме дегендей қыбылжи бастады. Жөткiрiп, қақырынып, қозғалақ қақты. Бiрақ Құнанбай тiстенiп ап, сыр бермей шыдап бердi. Абай дәл бұл кезде ұялып қысылғаннан өлердей боп отыр. Ол үй iшiмен көрiсiп кеп отырған соң байқады. Анау бiр топ қыздың iшiнде Тоғжан да отыр екен. Бiрақ ол бетiне салы жамылып, сырт берiңкiреп, қырын отыр. Абайдың ары, әсiресе, сол Тоғжаннан ұялғандай, ендi iшiнен:" ойпырмай, мынаны көргенше жер жарылып, жұтып кетсешi бiздi!"- деген бiр ой ойлады.
Сөйткенше, төрде отырған бiреудiң қатты тамсанған үнiн есiттi. Қараса - Сарыапаң екен. Ол ашулы түспен түйiлiп, қара шапанды басына жамыла берiп, жүрелей отырып ап, айғайлай жөнелдi.
Сөзiнiң басы Бөжейдi мақтау мен сол жақсыны жоқтау едi. Соның аяғын шұбыртып кеп:
Мына да қарлар не дейдi?
Жақсыдан жаман көбейдi.
Ескiнiң асыл көзi едi,
Ұрлап та көмдiң Бөжейдi, -
деп, қатты айғайлап, қалт тоқтады.
Екi жақта: "айтамыз, жеткiземiз" деген орайлы сөздерiн осы әйелдердiң ауыздарымен айтысты. Осыдан әрi қайталаған да, өршiген де сөз болған жоқ. Қос қыздың дауысы тағы бiраз созылып барып тоқтап едi. Сол кезде Зеренiң дәл қасында отырған Ғабитхан молда жүгiнiп жөткiрiп алды да, бұхар мақамымен тәбәрәктi соза жөнелдi. Үй iшi тегiс жым-жырт. Сiлейiп, қатып мүлгiп қалды.
Құнанбайдың Бөжейге жасаған бата оқырының түрi осы боп едi.
Әйелдердi осы үйге қалдырып, еркектердi бөлек оңаша үйге апарып, қаралы ауыл қонақ еттi. Ауыл иесi, күтушi болған Байдалы, Түсiптер. Бiрақ шай, қымыз iстiнде де, ет үстiнде де, бата оқыршылар мен ауыл иелерiнiң арасында шүйiркелескен сөздер болған жоқ. Анда-санда Байдалы мен Құнанбай жауаптасқан уақытта, бiрiне бiрi сыпайы ғана сөйлейдi. Байдалы Құнанбайдың шынысын өзi әперiп, шайына сары майды өзi салып, бейiл көрсетiп отыр. Бiрақ барлары сол ғана. Сөйлесейiн десе, сырттары сыпайы болысқан болмаса, айтысар жай жоқ сияқты.
Тек бiрер кез, мал тойыны туралы, шөптiң бұл өңiрдегi биылғы шығымы туралы ғана сөздерi болды. Тағы бiр рет, көршiлес Кереймен Найманның осы жаздағы аттаныстарын, бiр-бiрiнен барымта алысып, шабысып қалғанын айтысты.
Құнанбайлар екiндi мен ақшам арасында аттанар кезге шейiн дәнекер болған осы әңгiме ғана. Бата оқыршылар сол кеште үнсiз, қоңыр тартып, жайлау-жайлауына қайтысты.
Бiр қарыздан құтылғанына "уh" дегендей боп, Күнкенi ертiп, Байқошқарға қайтты. Жол бойында бәйбiшесiне оның айтқан жалғыз сөзi:
– Күтсең Сарыапаңды күтсеңдершi!- деген ғана байлау едi.
2
Күз келдi. Үш күннен берi сiлбiлеген ақ жауын айықпай тұр. Жайлаудан қайтып, Шыңғыс асып, қыстау-қыстау үстiнде аз ғана аял етiп, пiшен шапқызып болған ел ендi күзекке беттеп келе жатқан. Жидебай, Мұсақұл, Қарауыл, Шүйгiнсу сияқты пiшенi шабылып алған қорықтарда жиi қонып отырған ауылдар көп. Шыңғыстың ұлан-ұзақ, мол қыстаулы бөктерiмен Қыдыр, Қызылшоқы, Борлы сияқты балақ таулары да, адыр-қатпарлары да ауыл-ауылға толы едi.
Жұрт жазғы үлкен үйлердi қоймаларға тастап, ендi кiшiлеу-кiшiлеу қоңырқай үйлер көтерiскен. Жазғы күндей емес, қазiр жылы киiмдер киюмен бiрге, баспананы да от жағып, iшiне киiз тұтып, ықшамды қып отыратын болу керек. Соған ыстан қорықпайтын, киiзi бүтiн, бiрақ кiшiлеу үйлер қажет. Әлi келгеннiң бәрiнiң iстеген шаралары осы.
Қазiрде күзеуге қарай ауысқан ауылдардың жаздан бөлек тағы бiр өзгешелiгi, ендi қой сауылмайды. Ересек тартқан қозылар қоралы қоймен бiрге жайылады.
Ат үстi мал қарайтын, сөз бағатын еркектер де бiр жаңалық табысты. Суық түн, лайсаң күнге арнап, саптама, қалың шекпен, елтiрi iшiктер киюмен бiрге, меншiктi, мiнгiш аттарын да ауыстырып келе жатқан. Жаз жайлайтын аттардың бұл кезде еттерi ояздап болған. Ендi қыс суығына шейiн қоң жиып алсын деп, оларды бiржола қоя берiп, осы Шыңғыс асысымен күз мiнетiн, қыс мiнетiн құр аттарды ұстасқан едi.
Шаруаның шағын үйiнен бастап, нелер малды, әлдi дегендердiң бәр-бәрi осы күндерде қалың майлы құр аттарын салқын-салқын кездерде мiне бастады. Аяңмен жүрiп, қызыл май қылмай, жиi-жиi суытып, оқта-текте таң асырып жүрген.
Бұл уақытта бiреуден бiреу қызыққан аттарының майын сұрап мiну, сатып алу, айырбас жасау сияқты iстер де көп болатын.
"Күз алды-салдысы көп мазасыз болар-ау!"десе, не" тосын жүрiс, жолаушылар күзi болар" десе, сенiмдi аттарға қызығу, қолқа салу, әсiресе көп болатын.
Қазiр екiндi – ақшам арасында, Қызылшоқыдағы Құлыншақ аулына қарай жауыннан ықтай түсiп, жедел бастырып келе жатқан Майбасар мен Құдайбердi осындай бiр ат жайынан туған сырт шаруамен келедi. Қастарында жорға Жұмабай мен атшабар Жұмағұл бар.
Күздiң бұлыңғыр күндегi кешi мезгiлдi анық болжатпайды. Сондықтан жарықта барайық деп қатты жүрiскен едi.
Құлыншақ аулы он шақты үй. Бүгiн осындай Құнанбай жағынан келетiн бiр келiстi ерекше аңдып күткендей. Ауыл желкесiндегi тақыр қызыл кезеңге төрт атты қатты желiп шыққанда Құлыншақ төбе басында, " бес қасқа " деген балаларының ортасында отыр едi. Елең етiп көрдi де:
– Әне келе жатыр! Құнанбай кiсiсiнiң алды осы!- дедi.
– Жүрiсi суық екен!- деп, бес қасқаның үлкенi Тұрсынбай да көз тiктi.
– Жә, ендi не отырыс бар? Бiреуiң тез бар да, Пұшарбайға хабар айт! Алысқа хабар етер жайым жоқ. Пұшарбай барлық Көтiбаққа бiлдiрсiн!- деп, Құлыншақ бастағанда:
– Е, Жiгiтек, Бөкеншiге де солар жеткiзедi.
– Көшiрiп алуға жарайтын болса, жетсiн тегiс!
– Уәделерi шын болса, осы iңiрде табылсын!- десiп, Құлыншақтың айналасын қоршап отырған Тұрсынбай Садырбай, Мұңсызбай, Наданбай сияқты төрт ұлы қостай қоя бердi. Бес қасқаның бiрiне Манас қосылатын. Ол бәрiнен жас. Тегiнде Құлыншақтың өз баласы емес, ерте ер жеткен немере, анау Тұрсынбайдың баласы едi. Манас үлкендердiң әмiрiн күткенi болмаса, өзi үн қатқан жоқ. .
Жаңағы бәрiнiң айтқан бұйрығы соған қарай айтылып едi. Пұшарбай аулына хабаршыға тез кететiн болып, Манас тек қана мына келе жатқан төрт аттының келiсiн күттi.
Майбасарлар Құлыншақ үйiнiң сыртына кеп тоқтағанда төбе басындағылар да жетiп едi.
Екi топ ақырын ғана салқын амандасты.
Бiрақ келгендердi тыста бөгемей, Тұрсынбай бастап:
– Үйге жүрiңдер!– дедi. Тегiс ертiп, үлкен үйге кiргiздi.
Сол кезде Манас тыста жалғыз қап шеткi отаудың тасасында тұрған бөрте атқа мiнiп алып, Қарауыл жаққа қарай дүсiрлете жөнелдi. "Келе жатқан кiм екен?" деп тосып едi, iшiнде Майбасардың өзi барын көрген соң, ендi аялдайтын дәнеңе жоқ.
Майбасар бұл үйге ашулы пiшiнмен кiрдi. Белiн шешпей, көк елтiрi тымақтың бiр құлағын жымырайта киiп ап, қамшысын қос бүктеп, мықынына таянып отырып, Құлыншақтарға ызғарлана қарады. Түсi сұрланып, екi танауы желбiрей түсiп, тентек көздерi жиренiш отын шашып отыр.
Отыра бере, Құлыншаққа қадалып:
– Жә, ағайын, бұл қайткенiң, атшабарымды неге сабайсың? Терiс болса арыз айтар жер таппадың ба? Тым құрыса мырзаның алдынан бiр өтсең неттi? Оған да сенбей, оған да жоныңды көрсетейiн дедiң бе? Жуандығыңды көрсетейiн дегенiң бе? Кеше ғана қатарда қолтықта жүрген туысқан емес пе ең? Жөнiңдi айт, бетiме айтшы кәне! "Сонысын өз аузынан естiп кел" деп жiбердi мырза. Мына баласы Құдайбердiнi әдейi қосып отыр қасыма, – дедi. Үй ортасында бықси жанып тұрған сары қидың отына шырт түкiрдi де, Майбасар Құлыншаққа бұрылып алды.
Бес қасқаның төртеуi төмен қарап томсарып, түк естiмегендей жым-жырт отыр. Мұңсызбай мен Наданбай тiптi басылып отырған да жоқ. Анадай жерде, арқаларын керегеге сүйеп, жүресiнен отыр. Жондарын сыртқары қаратып, тұмсықатарын шекпен күпiнiң жағасына тығып апты.
Құлыншақ өзiнiң жер төсегiнiң үстiнде отыр едi. Соның дәл қасында, төменiрек отырған Садырбай ғана Майбасардан көз алмай, суық қарайды.
Құлыншақ азырақ көзiн жұмып отырды да:
– Атшабарыңның сабалғанын айтасын. Жарықтығым Майбасар, басыма сырық, малыма құрық сiлтеген өз қылығыңды, осы Майбасар қылығын сен неге айтпайсың? Мырза көрсе, әуелi соны неге көрмейдi. Сенi неге тергемейдi?– дедi.
– Терiс жайылма! Терiс көшпе, оңға көш, ақсақал! Мен кiнәласқалы, арылғалы келдiм!
– Терiс көшпе деймiсiң? Жоқ, мен көшкелi отырмын. Сенен ажырап, ана жаны ашитын ағайынның ортасына көшкелi отырмын.
– Оныңа ырзалығым, рұқсатым жоқ! Көшпесiн, кетпесiн, ұғысамын Торғаймен деп, сәлем айтты мырза.
– Сәлемет болсын! Бiрақ, ендi бақыл болсын, мен көшем!
– Неге, не көрiндi, ақсақал?!– деп, осы арада Құдайбердi сөзге кiрiп: – "Бұл көшу, исi Торғайды маған жат қылам деген көшу ғой. Кiнәлассын, айтысатынын айтсын, тiптi алмағын алсын, олқысын атасын. Бiрақ көшуден тыйылсын, бармасын жауыма!" дедi менiң әкем, – деп едi.
Майбасар Құлыншақты тоспай киiп кеттi:
– Кiнәңды айтшы осы! Атшабарымды сабап отырған өзiң емеспiсiң?
– Мына бес баламның ортасында аяғының желi бар жалғыз-ақ, Бөрте ат едi. Сұрадың, бере алмайтынымды айттым. Ұқсаң не етушi едi? "Ұстап әпкел!" деп, атшабарыңды, итiңдi бөрiдей қып, ақ, адал малыма. Шаптыратын не жөнiң бар, Майбасар?
– Атты сұратқан мен емес! Мырза болатын. Мына бала Құдайбердi қызығып көңiл қылған соң: "Ат жалын тартып мiнгенi осы едi Құдайбердiнiң, Құлыншақ бiр еркелiкке ренжiмес, көтерер" деп, мен жiбергенiм рас.
– Еркелiк! Не еткен еркелiк?!
– Кiрме, құл-құтанға iстейтiн зорлықтың атын алдарманға келгенде – "еркелiк " қойыпты!– деп, Тұрсынбай, Садырбай екеуi кекетiп қойды.
Бөрте ат жөнiндегi дауда екi жақ ұғыспады. Тартыс сөз үзiлiп, бiраз тоқырасып қалып едi. Аздан соң Майбасар Құлыншақтың бар Торғай руын бастап, Жiгiтек жағына көшемiн дегенiн мiнедi. Соған шабуыл жасай бастады.
Құдайбердi екеуiн Құнанбай бүгiн жiбергенде, тапсырған анық сәлемi осы болатын. Осыдан бес күн бұрын туған Бөрте ат жайын, атшабар сабалуын Майбасар әдейi жолдан қосып отыр. Сол қылмыстарын еске салып, ықтырып алам дегенi едi. Құлыншақтар ол турада өздерiн кiнәлы деп санар емес. Тiптi сол жөнде ызалы болғандықтан атшабарды сабап алып, "ендi бiздi көшiрiп алсын" деген сәлемдi Жiгiтекке шындап салып отыр. Осы өкпенiң сыбысы бүгiн ертемен Құнанбайға жеткен соң, ол өз қолтығынан Торғайдай жақын руды жiберудi қорлық деп бiлiп едi.
Бөжей өлген соң жаздан берi екi жақ сыртпен қақтығыспаса да iштен барды салып, ел тартысып, сiлкiсiп келе жатқан. Екi жағын бiрдей қабындырып, кернеп алған араздық, ендi болымсыз бiр iлiкке жете бере, астаң-кестең жарылатын сияқты.
Бөжей барда Тоқпамбеттегi төбелестен iрi жанжал болған емес. Бiрақ содан берi мықтап әзiрленiп, Құнанбайға қарсы майдан берудi Жiгiтек, Көтiбақ, Бөкеншi боп қатты ойлаушы едi. Бөжей өлдi де, тартыс сырттан қарағанда азырақ iркiлгендей болды. Бiрақ ол сырттан ғана солай. Шындап iшке келгенде, Бөжейдiң өлiмi қайта дерт-жараны тiптi қатты дамытып жiбердi. Өлiмнiң өзiмен де Бөжей Құнанбайға жауығатын жұрттың шебiн тұтастырып, бұрауын қатайтып, шеңберiн ширатқан сияқты.
Әсiресе, Бөжейдiң үзеңгi жолдастары Байдалы, Байсал, Қаратай, Түсiп, Сүйiндiктер ерекше сызданып алған.
Сол кезде Құнанбайдың Құлыншақ аулынан атақты "Бөрте атты" сұратқаны тап болды. Құлыншақ атты бермедi. Байсал мен Пұшарбайлар Құлыншақты оңашада, құпияда көптен шырғалап тартып, жiгiн босастырып жүрген. Торғай руына Ырғызбай қандай болса, Көтiбақ Байсалдар да сондай жақын.
Бөрте атты басқа уақыт болса Құнанбайға Құлыншақ берер едi. Бермеске шарасы да болмас едi. Ел таразысын жақсы аңғармайтын Майбасар:
– Бермейдi деген не сұмдық? Торғайдан алмасақ, қайратымыз қайсы? Өкпелеп қайда кетушi едi? Кете алатын күшi қайсы?– деп, өз-өзiнен шабынып кеп жақында бiр содырлық iстедi. Жаңағы әңгiме соның арты.
Ендi, мiне, өкпенiң бетiн бiржолата ашып ап, айқын түзеп алған Торғай, бұлардан кетпегiн де айтып отыр.
Майбасар көшуден тоқтатам деп әр түрлi сөз айтты. Құлыншақ көбiнше жауап бермей, құр үндемей тартынуға түсiп едi. Жарытымды жауап алмағанына ыза болған Майбасар, ендi, Құлыншақтарды бұрынғы кеудеге салып қорқытып, ығырып жiбермек болды.
– Уа, Құлыншақ ақсақал, көшпесiн деген мырзаңның сәлемiн айттым.
Көшпе деп өзiм айтып отырмын. Жете айттым, арыла айттым. Ендi көшпейiм деген сертiңдi бер, қысқасы! Соныңды естимiн де, жүремiн!– дегенде Құлыншақ қатуланып, жалт қарап:
– Ендеше, менiң де сөзiм қысқа, Майбасар. Тойдым, болдым! Көшемiн!- деп, бiр-ақ кестi.
Үй iшi бұл сөздiң тұсында тегiс ажырайысып, аңтарыла қарасып қап едi.
Майбасар қатты ажарға мiнiп, қамшысының сабымен сырмақты соққылап отырып:
– Құтыртып отыр ғой! Барарың кiм, бiлемiн! "пана болуға жараймын, жасқанба" деп отыр ғой! Бiрақ, алып көрсiн iргемнен кеп! Қойны-қолтығы кең неме екен ғой Байдалы, Байсал. Ендеше көк тұқылды, мұздай сүңгiнi сол мырзалардың өз етiне қадармын!– деп, қалшылдап кеттi. Көздерiнен от шашып, ойнақшыта қарап: – Кешегi Тоқпамбеттегiдей қоңдарын түрiп қойып, жалаңаштап тұрып, сазайын беремiн!– дедi.
Бес қасқаның ең ызақор, оттысы Садырбай едi. Ол ырғала түсiп, қатты демiктi де:
– Қой, шырақ, қой мырза сол бәледен абырой тапқаны аз едi ғой, атамай-ақ қойсаңшы!– дедi.
Дәл осы кезде қасында екi жiгiтi бар Пұшарбай кеп кiрдi.
Бұл Пұшарбай былтыр Тоқпамбетте Бөжейге ара түсем деп, Құнанбайдан таяқ жеген. Бiрақ Байсал мен бар Көтiбақтың Жiгiтек жағына шығуына себеп болған Пұшарбай. Қалың қоңыр сақалды, мол денелi Пұшарбай ол ызасын ұмытпаған болатын.
Осы Пұшарбайлар үйге кеп кiрiсiмен, бес қасқаның бәрi де тегiс қозғалақтап, әлденеге әзiрленгендей, қомданып қалысты. Тыста да бөгде кiсiлердiң тықыры бiлiнген сияқты. Жорға Жұмабай iшiнен: "Бұ не қылған жүрiс? Әлпеттерi қалай едi?"– деп, Майбасарға қарай берiп едi.
Сырттан бiр қатты зiлдi дауыс:
– Уа, үйде кiм бар!– дедi.
Пұшарбай соған елең етiп, саңқ етiп дауыстап:
– Уа, мен бар!– дедi.
Сүйткенде, есiктен Манас бастаған он шақты жiгiт асыға-асыға кiрiп келдi де, төрге қарай тап бердi. Бағанадан осы сәттi күткен Садырбай, Мұңсызбайлар және Пұшарбай да Майбасарға тап бердi.
Майбасар:
– Тарт!- деп, ақырып қап, отырған бойда қамшы сiлтей берiп едi, Садырбай бас салып, шалқасынан түсiрдi де, тiзерлеп алды.
Қалған үшеуiн өзгелер де бүктей түстi. Атшабар емес сұмдық үлкенi ендi келдi.
Пұшарбай, Садырбай, Мұңсызбайлар боп, Майбасарға мықтап дүре соқты. Өзге жолдастары да соны көре бастап едi. Жалғыз Құдайбердiнi ғана Құлыншақ қорғап қап, өз қасына сүйреп ап, басын етегiмен жауып, ұрғызбады. Майбасарды үнсiз сабап жүрген Садырбайлар бiр уақытта:
– Тысқа алып шық! Жүр, алып шық!– деп, тысқа сүйреп шығарды.
Сол уақытта Садырбай айғайлап:
– Бұл жаңа "қоңдарыңды түрiп қойып сорлатам", деп серт берген. Байдалы, Байсалға соны iстемек болған. Ал мұнiкi сөз едi. Кел, бiздiкi iс болсын! Шеш, сыпыр киiмiн!– деп, тап бердi де. Майбасардың етiк шалбарын түгел сыпырып, тырдай жалаңаштап алды. Содан соң сыртынан қойып жiберiп, етпетiнен түсiрiп, басып жатып:
– Сен не қылмадың осы? Неден астың әлi осы?– дедi түйгiлеп отырып. Масқара қып, қор еткенде, былай етейiн мен сенi!– деп, Майбасарды етпетiнен тiзерлеп салды да, – көк сүңгi деп ең ғой! Мә, көк сүңгi!– деп Майбасардың жалаңаштанып тұрған құйрығының арасына түйенiң қатқан құмалағын батырып-батырып жiбердi.
– Намысың болса, өл осы қорлықтан, өл осы мазақтан!- деп теуiп қалды.
Құнанбайдың iнiсi мен баласын осылайша қорлап, сабаған Құлыншақ ауылы, дәл осы түнде үйлерiн жығып, көше жөнелдi. Бағана кештен берлi Манас арқылы хабарланған қалың Жiгiтек, Көтiбақ, бұл ауылдың көшi жөнелер кезде, лек-лек болып кеп, қаумалап, қошеметтеп алып кеттi. Сол түнде Қарауыл суының ар жағына шығарып, өздерiнiң тобына Торғайдың талай аулын қосып ап едi.
Майбасарларды тек көш жөнелiп, ұзап кеткен соң ғана босатқан. Олар аттарын күн шыға тауып, Құнанбай алдына – Жидебайға түске жақын ғана жеттi. Құнанбайдың бар ауылдары Жидебайда болатын. Айналасы он шақырымдай Шиқорықта Ырғызбай, Топай, Жуантаяқ, Қарабатырдың да қалың ауылдары иiн тiресе отырған.
"Майбасар мен Құдайбердiнi Жiгiтек сабапты. Құлыншақ аулын зорлықпен тартып, көшiрiп әкетiптi" деген хабар бұл елдерге лезде тарады. Құнанбайдың тығыз берген бұйрығы бойынша, бiр шай қайнатым арасында., жүз елудей жiгiт атқа мiндi. Қол басы – Ызғұтты, Жақып және Құнанбайдың өзi. Жiгiтектiң көш-қоңынан хабар алып отырған Құнанбай дәл түс кезiнде мынау әзiр тұрған қолға бұйрық еттi. Тегiс атқа қондырып:
– Шапқан жақсы болса, тартып алған жол болса, көзi көрсiн! Шап! Шауып, тиiп алып келiңдер анау кетiп бара жатқан Жiгiтек көшiн!– дедi. Қалың қолын Мұсақұл жаққа қиыс өтiп бара жатқан бiр үлкен көшке қарай қаптатып жiбердi.
Тұтқиылдан тиiскен қол бұл көш кiмнiң көшi екенiн аңғармаған. Құнанбай да ашумен алды-артын ескермептi. "Әйтеуiр Жiгiтек көшi болса, болды!" деген.
Көш Жiгiтектiкi екенi рас болды. Бiрақ соның iшiндегi қаралы көш Бөжей көшi боп шықты.
Құнанбай қолды қаптатып жiберiп, өзi артта қалған. Жасанып шапқан қол көштегi еркектердi сойылдап, бықпырт тигендей қып, қашырып тоздырды да, жылқы, сиыр атаулыны тиiп алды. Бiрақ дәл көштiң өзiн ұстап, бұрып әкетпек боп келгенде, абөжей көшi екенiн танып, қолдың алдыңғы жағында келе жатқан Ызғұтты мен Жақып тайқып кеттi. Өзге жiгiттерiн де тигiзбедi. Тұл атты жетектеген қос қыз мiз бақпай дауыс айтып тарта бердi. Бөжейдiң бәйбiшесi ғана атының басын iркiп, түйелерiн тоқтатып тұрып:
– Уай, қара бет! Көрiңде өкiр шетiңнен, қаралы көшке шапқан қара бет!– дедi.
Бөжей көшi екенiн Құнанбай бiлiсiмен:
– Ендеше көштi шаппаңдар! Бiрақ сол тұрған жерге қонсын, iлгерi баспасын!– дедi.
Бөжей көшi iркiлiп иiрiлдi де, Мұсақұлға қонып қалды. Құнанбай қолы қайта серпiлдi.
"Бөжейдiң қаралы көшiне шауыпты! Өлi аруақты да қорлапты!" деген хабар осы күнi ана жақтың барлық ауылдарына тарады. Көштен бастап, түн бойы барлық еркек кiндiктi аспап сайлап, атқа қонды. Жасақтың жиылатын ортасы Мұсақұл, дәл сол Бөжей аулының үстi, Құнанбайға қарсы белдесуге шыдап, қол жиғызып отырған Байдалы, Байсал болды. Осы түнде Құнанбай қолы да дамылсыз ағылып кеп, Жидебайға жиылып жатты. Мұсақұл, Жидебай арасы үш-ақ шақырым. Осы екi қорық үлкен майданның орны болуға айналды. Құнанбай жақын маңдағы рулардан басқа, Қыдыр мен Шұнай, Доғалаң сияқты тауларды мекен еткен Тоғалақ, Әнет, Бәкендi де шақыртып, қос-қос атпен шапқыншылар ұшыртқан.
Байдалы, Байсал болса: Жiгiтек, Көтiбақ, Бөкеншiнi түгел атқа мiнгiзумен қабат, Қаратайдың елi Көкшеге де, одан арғы бiр қалың ру – Мырза, Мамайға кiсi шаптырған. Жасағына бұл шақырғаны Тобықты iшiнде алыстап барып туысатын ағайын, Тобықтыдан бiрер ата берi "Қоңыр" деген шеше ұранын шақырғанда барып, мыналармен туысушы едi.
Байдалының бiр қамы осы болса, екiншi үлкен iсi дәл осы түнде Түсiптi Қарқаралыға жөнелту болды. Қасына бес жiгiт қосып, қалталарына қалыңдап ақша салды. Қос-қосардан сәйгүлiктер жетектеп, әсiресе өз руларының мөр иесi адамдарына мөрлерiн бастырып, отыздан аса "пiрғауар" жасатып, Құнанбай үстiнен мықты шағым сайлатып бердi.
Осының бәрiн тығыз әзiрлетiп, Құнанбайды: "Ел бүлдiрдi, қаралы көштi шапты. Тобықтыны қалың соғыс қырғынға салып отыр!" дегiзiп көзеп бердi де, Түсiптi жедел жөнелттi.
Байдалы мiндетi ендi не де болса, қайыспай қасарысу, қайтпай соғысу. Таң атысымен Құнанбайдың Жидебайға жиылған қалың қолы атой берiп, жүйткiп жосып, шаңдата шапты. Бұл қолдың молдығы ерсi екен. Байдалы, Байсал, Сүйiндiктер де аттарына лезде мiнiп, өз қолдарына ұран салды. Бұл жақ та қамсыз емес. Ат белдеуде, сойыл, шоқпар әзiр болатын. Құнанбай қолына қарсы бұлар да жасқанбай, таймай шапты.
Екi жақ шаңдатып шулап, сойыл, найзаларын зор айдынмен көтерiсiп, бетпе-бет шабысып келдi де, жапыр-жұпыр бiр-бiр араласып, шарт-шұрт ұрысып өттi.
"Мұсақұл соғысы" деп ат алып, кейiн Тобықтының талай заман есiнен кетпейтiн осы соғыс екi жақтан ең кемiнде мың-мыңнан әскер шығарды. Кiсiге ден болмаған Құнанбай жағы талай рет қаптаса да, тойтарылып қайта қайтып тұр. Әрбiр шабуылдаған қақтығыста оннан, бестен құлап түскен жаралыларды екi жақ жиып әкетiседi.
Алғашқы күн көп қаржасса да, жеңiсе алмаған қолдар кешке жақын кейiн-кейiн шегiнiстi.
Келесi күнi, тағы осындай, бiрiн-бiрi қашыра алмаған, жеңiсе алмаған шарпысумен өттi.
Көптен бүйтiп насырға шауып көрмеген үлкен жойқын соғыс, үшiншi күнге қарай кетiп едi. Дәл осы күннiң түс кезiнде Құнанбай жүз елудей атпал азаматқа ең жүйрiк аттарды мiнгiзiп, қолдарына, тегiс сойылдарын тастатып, айбалта, найза бергiздi. Екi күндей жеңгiзбеген Жiгiтекке қаны қайнап, өшiгiп өршеленiп алған. Ендi қан шығара соқтықпақ болды. Қолы қатты, кегi күштi Құнанбай жеңгенде осымен жеңбек.
Әуелi сойыл, шоқпарлы кiсiлерiн күндегiдей жiберiп, әдейi қаша ұрыс салдырып тұрды. Ана жақтың өлермендерiн екiлендiрiп, қоздырып алмақ.
Айтқандай, Жiгiтек, Көтiбақпен екшелiп шығып, екпiндей қуатын айнымас топтар айқынданып қалды. Оның басы Балағаз, Құлыншақтың "бес қасқасы". Көтiбақтан Пұшарбай, Қареке дегендер. Осылар бiр рет Құнанбай тұрған төбеге таман аса басымдап етпеттеп келген кезде бағанадан тасада ұстап тұрған iрiктi тобын Құнанбай қаптатып кеп қосып жiбердi. Өзi де шауып едi.
Айбалталы, найзалы топтың басы ер Ызғұтты болатын. Бұлар араласты да, Жiгiтек жағын ерiксiз қашырып, бастыра жөнелдi. Қуа соғысқанда он шақты жiгiттi шаншып түсiрдi. Ызғұтты өз қолындағы айбалтамен Пұшарбайды кезей қуып едi. Арадан қорғамақ болған Қареке кеп килiккенде, Ызғұтты соны құлаштап кеп, бастан шапты. Жасқанып қалған Қарекенiң дәл басына айбалта тимедi, бiрақ мұрнын шауып түстi. Омырауының бәрiн ағыл-тегiл қан жапқан Қареке Пұшарбайдың көз алдында шауып келе жатып, жұмарлана құлады. Жiгiтектер құтқара да алмады. Жасқанып қаша бердi. Жау қаштының алды осы. Құнанбай ендi бастырып омыраулап, "Бар Жiгiтек қолын қашырамын" деп, екпiндеп келе жатыр.
Бiрақ дәл осы кезде Жiгiтек қолының арт жағындағы Ақадыр жақтан қалың будақ шаң шықты. Шаң ғана емес, адырдың құлай берiсiнен селдей қаптап, жосытып келе жатқан қалың қол екен.
Алдында" Жiгiтек Қоңырға кiсi шаптырыпты. Мамай көп жасағымен келедi деп дәмеленiп тұр!" деген сыбысты Құнанбай жағы бiр жансыздан есiткен-дi. Мамай келсе, Жiгiтек жағы басымдап кеткелi тұр. Бүгiнгi күннiң үлкен қаупi сол. Жаңа ғана Құнанбай айласы iске асып, жауды жыпыра бергенде, мына Мамайдың қолы көрiнiп қалғаны қуғыншылардың жүрегiн қатты шайлықтырды, Ызғұттылар ерiксiз iркiлiп тартына бердi. Өйткенi анау таудан ағылған нөпiрдiң сан мөлшерi де бiр бес жүзден кем емес.
Құнанбай қолы тоқтап қалды. Тоқтасымен кейiн сырғи бердi. Бiрақ бұған орай, Жiгiтек те өршеленiп қайта қумады.
Қызып соғысатын кезде екi жақ жай ғана айрылысты. Құнанбай бұл күнi қатты алданғанын бiлген жоқ. Бiлсе, ол жаңағы қаптаған бетiнде Жiгiтектi жеңетiн едi.
Үшiншi күнгi соғыста, Құнанбай тәсiл ойлаған кезде, Байдалы да бiр есеп тапқан. Осы үшiншi күндi ол да жеңiс күнiне айналдырам деп ойлаған. Сонымен, бiр жақтан "Қоңыр келедi!" деген дақпыртты таратып жатып, екiншiден, өздерiнiң жақын ауылдарының барлық түйесiн жиғызып ап, қырғын соғыс үстiнде, Ақадырдан қатты қудырып, құлата айдатқан болатын. Жаңағы Құнанбай жағын тайсалдырған қалың сел, қол емес, сол түйелер екен.
Оны бiлген Құнанбай жоқ. Қатты шабуылдан Құнанбайлардың өздерi iркiлiп қайтқан соң, оларды қайта қууға Жiгiтек қолында найза, айбалта аз болған соң, Байдалы өз кiсiлерiн арандатпады.
Сонымен, үшiншi күннiң кешiнде "Мұсақұлсоғысы" аяқталды. Аяқтағанда, Құнанбай жеңе алмай, Жiгiтек болса қарсыласуға, белдесуге әбден жарайтынын көрсетiп аяқтады. Қол қимылы үнемi ем болмайтыны көрiндi. Қарсысына шыққан елдiң мықты шебiнен Құнанбайдың жүрегi шайлығып қалды.
Жұлысқан майдан тарқады. Бiрақ, екi жақтың да гуiлдеген сөздер, дақпырт-лақабы, қызу кеңес, ұзақ әңгiмелерi "лау-лау" етiп, атраптың баршасына тарап жатты.
Дәл соғыстың басшылары – Жiгiтек пен Құнанбай жағын алғанда Байдалылар басымдай сөйлеп, шоқтықтанып қалғандай. Құнанбай айналасы көбiнше үнсiз. Суық ашумен томсарып, томырылған тәрiздi. Осының өзi де бұл жақтың ойдағысы болмағанына айғақ.
Ендiгi iстiң айласы не? Тулап шығып, шаншып алысқан елдi қалай бағындырмақ керек? Құнанбай осы ойлардың соңында.
Арада он күн өттi. Қимылсыз, қарекетсiз жым-жырт он күн. Ана жақ: "Құнанбайдың тауы шағылды, тауаны қайтты" деп, масайрап, жамырасып жатыр. Бiр-бiрiне қонаққа барысу, "ақсарбас, көкқасқа" айтысып баталасу, тамырласып достасу көп. Тiптi осы қосылысқан қуаныш үстiнде, бiреумен бiреу құда болысу да көбейе бастаған.
Жiгiтек жағының бұл қуанышы текке кетпедi. Түсiптiң кеткенiне оныншы күн болды дегенде, Тобықты iшiне, дәл Құнанбай аулына Қарқаралыдан он бес қазақ-орыс кеп түстi. Солар Құнанбай аулына келгенде, Түсiп те Жiгiтек iшiне жеттi. Ап-анық, соның арызымен Құнанбайды тергеуге шыққан ұлық, жаңағыдай қарулы қолмен кептi.
Келген әскердiң баса Чернов деген шенеунiк. Қарқаралыдағы Майырдың тапсыруы бойынша, көрпiстен келген осы шенеунiк өзi шығыпты.
Ұлыққа арнап Жидебай, Мұсақұлдың екi арасына он шақты үй тiгiлдi.
Сол ұлық үш күн жатып тергеу жүргiздi. Келген беттен-ақ сұғын қадағаны Құнанбай. Ашып айтпаса да, бұның ажары Құнанбайды аға сұлтан деп қарамайды. Ендi тергелушi айыпкер деп бағалағандай. Ыңғай солай екенiн ұққан соң, Жiгiтек, Бөкеншi, Борсақ, Көтiбақ баршасы да Құнанбай үстiнен шағым айта бастады.
"Ерулiге қарулы" етiп, Құнанбай жағы да, анау елдердiң басты адамдарын кiнәлап: "кiсi өлтiрдi! Ауыл шапты, жер өртедi, буаз қатынның баласын түсiрдi!" деп, неше алуан ойдан шығарған сұмдық жалаларды жауып жатты. "Сол тентектермен алысқан Құнанбай ондайлық бүлiк елдер кезiнде қылмысты атанды, жау атанды" деп, Құнанбайды қиялап кеп ақтап жатты.
Ұлық бұл арада байлау жасаған жоқ. Екi жақтың арыздарын тыңдап, тiзiп алды да, үшiншi күн кешке Құнанбайға:
– Қарқаралыға бiзбен бiрге ертең ерте жүресiң, қамдан, – дедi.
Бұл анық жаман белгi. Құнанбай ұлықтан қайтысымен, осы түнде өзiне тән жақыннан он кiсi шақырып, кеңес құрды.
Бұл жиында Ызғұтты, Жақып, Майбасар сияқты үлкендер және баладан Құдайбердi, Абай бар.
Кеңестi Құнанбай өзi жетелеп, алда тұрған үлкен қауiптi айтты. Бiрен-саран, Ырсай сияқты босаң қарттар жылайын деп едi, Құнанбай зекiп:
– Көрсетпе, түге, көз жасыңды! Қолыңнан келер болса, ақыл қос! Көмек айт – дедi.
Бұл жиында шешендiк сап, келелi сөз сөйлейтiн орын жоқ. Тек байлау айтып, iс қамын ойлау қажет.
Соның өзiнде де мынау өңшең тоғышар, боркемiк ағайын жол нұсқап, жөн көрсете алмай iркiлiп отыр. Көбiнiң осындай аңғарын таныған Құнанбай ендiгi ақылды өзi айтып:
– Іс ұлықтың тергеуiне кетедi. Ендiгi бәле қағазда. Қағаз деген абырой, атақ, бақ, беделге қарай ма? Шамаларың келсе, ана жақтың арызын тый. Барды салып соны тоқтатып көрiңдер. Артымнан арыз бармасын! – дедi.
Мұның айласы не болатынын да мынау бұйығы көп бала ағайын таба алатын емес. Шешiлген кiсi шыға алмады.
Абай әке қасындағы бұл топтың қысталаңда соншалық татымсыз екенiн дәл осы кеште анық көрдi.
Ақыл айтып, мәслихат беруден бұрын тартынып келсе де, қазiр Абай ойындағысын айтпақ болды.
– Арыз бармас үшiн, жауығып отырған ағайынның көңiлiн табу керек қой!
Құнанбай бұған суық қарады, жақтырмады.
– Аяғына жығыл деймiсiң?
– Жоқ. Бiрақ алғанды қайта орайлап, есесiн түгендеу керек. Сонымен көңiлiн тауып тоқтатпаса, арызды тоқтатар басқа шара жоқ!.
Құнанбай мұның сөзiнiң төркiнiн ұқты да, өзгелер не дер екен дегендей, үндемей тосып қалды.
Абай ақылы басқаларға да қонғандай болды. Бәрi де күмiлжiп, жағалатып сөйлеп отырып, осыған соға бердi.
Анықтап айтқан Ызғұтты ғана:
– Жiгiтектiң де, Бөкеншi, Көтiбақтың да өксiгi жер ғой. Қыстау ғой. Сол жөнде еселесi тоқтау тауып көремiз де, қайтемiз!
Таратып, көп айтуға келетiн сөз емес, бастан-аяқ мәнiн ойласа, бұл өзi Жiгiтектен кешiрiм сұраған сөз. Қысқасы, соған барды берiп, жалыну деген сөз. Құнанбай қорланып, күйiп отырса да, осыған көнетiн болды.
– Жермен, малмен тынатын көңiлi болса, жесiн де тынсын! Қор қылып, итшiлеген өмiр ғой!– деп, тоқырап қалды.
Осымен көптi таратып жiбердi де, Жақып пен Майбасар, Ызғұттыны ғана оңаша алып қалып, ендiгi, дәнекер болатын кiсiлердi айтты.
Жауға жалынбақ оңай емес, Байдалының өздерiне тура бара ма? Ол кiшiрейген үстiне, ерекше бататын қорлық. Бiрақ мынау ақыл таппас ағайын соған да барып қалуға болады.
Сол жағын ескерген Құнанбай араға түсетiн кiсiлердi атап бердi. Бұның бiрi – Тоғалақ iшiндегi мықты жас Байғұлақ. Екiншiсi – Құнанбайға араз болса да, кеше Жiгiтектiң жасағына келмей қалған Көкше – Қаратай. Ара ағайын деп осы екеуiн алу керек. Байдалыға соларды салу қажет. Байлау осы болды.
Тегiнде бұл екеуiнiң қиыны Қаратай едi. Оның Құнанбайға дос боп жүрiп, қатты өкпелеп кеткенi бар. Сол Қаратайға айт деп, Құнанбай бiр сәлем жолдады. Сәлемi:
– Өлмесек әлi талай көрiсермiз. Тiрiге тiрiнiң iсi түсетiн күндер болар. Көрiсуге күн жақсы болсын! Айтарым сол-ақ, – деген.
Келесi күн Құнанбай ауыл, ауданымен, бала-шағаларымен үндемей көрiстi де, ұлықтарға ерiп, атқа мiндi. Қасына ерткен бес жiгiтi бар. Соның iшiндегi ең сенiмдiсi Мырзахан. Бұл бала күннен Құнанбайдың жiгiтi боп, қабысып кеткен адам. Аянар жаны жоқ. Тұқымы Ескене деген алыс ру болса да, қысталаңда Құнанбайдың анық сенетiн жiгiтi осы.
Құнанбай ел iшiнен жүрiп кеттi. Ұлықтар да тегiс кеттi. Бiрақ, кешегi осы елдiң ұлығы болған аға сұлтанға ендi не iстейтiнiн айтпай кеттi. Түсiре ме, тiптi орнында қалдыра ма? Онысын да сездiрген жоқ, Байдалылар барын салып, тым құрса осы жағын бiлмек едi.
Бiрақ, әйтеуiр, кеше ел шауып ығыр қып отырған Құнанбай өз ықтиярынсыз дуанға шақыртылып кетiп отыр. Соғысқан, белдескен күнiнде жеңе алмай қалғаны тағы бар.
Осының өзi де Жiгiтек, Бөкеншiнi қатты қуантқан. Қазiргi күндер – ол рулардың үстi наурыз күнiндей мәре-сәре. Айтшыласқан елдей ойнақ салу, бала-шаға емес, үлкендердiң өздерiне де пайда болды.
Бiрлесiп қарсылық көрсеткен үш ру ел бiржолата қойындасып, құшақтаса араласып жатыр.
Осымен қатар:" Құнанбайды елге қайтартпаймыз, айдатамыз үстiнен арызды айдап, су түбiне бiржолата кетiремiз, Бөжей кегiн аламыз! Өлi аруақ қарғысын мұның басына жеткiземiз!" деген ызғар, қайрат та күштi. Арыз, пiргауарларын қамдатып, тағы сол Түсiптi жөнелтпек болысып та жатқан.
Бiрақ осы кезде Қаратай, Байғұлақ кеп килiктi. Арлы-берлi көп ырғап, көп қажап кеп, арыз дегендi тоқтаттыратын болды. Жiгiтек сөзiнiң иесi Байдалы едi.
Қаратай соған ауыр салмақ салып, асылып кеп:
– Тынбаймын дегендi мақұлдамаймыз. Ара ағайын бiз келiп отырмыз. Бұл тынымсыздық Құнанбайды өкiндiрiп отыр, әнекей! Одан жер ал! Есесi кетiп ойсырап қалған елдерiңнiң қызылын толтыр!– деген.
Осы сөздер екi-үш күнге созылып, көп ырғаққа түсiп жүрдi де, ақыры сол Қаратайдың дегенi болды.
Байдалы, бiрақ жер жағынан ойдағысын бұйырды. Құнанбайдың он жыл бойында, тiрнектеп жүрiп тартып алған жерлерiнен дәл он бес қыстау қайтып алды. Жiгiтек, Көтiбақ, Бөкеншi, Торғай – бәрi де, әлденеше қоныс, қыстаулардан алысты. Алғанмен, сол төрт рудың ру басылары және малды, жуан ауылдары алатын қыстаулар боп шықты. "Көптiң дертi, көптiң жоғы" деген "мұңның" бәрi, тоқырау жерде сол Байдалы, Байсал, Сүйiндiктердiң өздерiнiң қыстау басуымен аяқталған. Оған орай көптi малмен, сойыспен, ат майы және тайынша-торпақ, соғыммен ырзалаған болысты. Бұл ретте берiлетiн мал-мүлiктi Ырғызбай түгел бөлiсiп көтерген.
Құнанбай кеткен соң он шақты күн өткенде, бұндағы елдiң арасы осылай боп, өзiнше тыныштана бастады да, арттан қуа кеткен арыз болмады. Қыстау алып, мал алған ру басылар ендi елдерiне осы жеңiстерiнiң өзiн де қуаныш деп қайта таратты, мол таратты. Арада тағы да әлденеше көкқасқа айтып, күндiз-түн көл-көсiр қып мал сойып, қалжыңға, күлкi, айғайға, ән, жырға бөленiп, ұзақ қызық көрiп жатты.
3
Ұрыс-қағыс басылып, тiршiлiк сабасына келгелi жұрт Жидебай, Мұсақұл сияқты қыстаулардан кетiп, ойға қарай iлгерiлеп, көшiп келе жатқан.
Әр ру, әр ауыл өздi-өз күзектерiне қонып жатыр. Жайлаудай, қыстаудай емес, ендi тарап қонысатын болған. Бұл кезде, оқта-текте болмаса, қалың ауылдар азырақ кездеседi.
Құнанбай ауылдары да бiр-бiрiнен шанжау-шанжау болатын. Тобықтының кең өрiс, мол дала, көп адырлары осы "бауыр" деген күзекте. Күзектiң ақ от, қара отын қыс түспей малға жақсылап жегiзiп, тойынта түсу үшiн, ауыл-ауылдар шашырай қонғанды тiлейдi.
Зеренiң аулы биылғы күзекке жылдағыдай ұзап кетпедi. Жидебайдан үш көшiп Есембайға жеттi де, "күземдi осында алып, қыстауға ерте қайтамыз" деп, жұрттың бәрiнен кейiндеп қалған.
Биылғы күз аса салқын. Қара суық желi де, бұлыңғыр жауыны да ерте иектеп, мезгiлсiз бүрсеңдеп тұр. Қыс ызғары ерте бiлiнетiн болса, қыстауға жақын отырған артық. Ұлжан кәрi енесi мен балаларының жайын ойлап, әдейi осылай тартынып қалған. Қастарында көршi елден үш қана шағын ауыл бар.
Абай әкесi кеткелi үйден шыққан жоқ. Бiрақ Жiгiтек жағының желiгiн, асыр-сауығын, мәз-мерекесiн естiп жүрген. Ырғызбай жағынан тиген он бес қыстауды азулы мықтылар басқанын бiр есiттi. Артынан тағы да сол жуандардың өздерi, iшiн-ара әлi ұғыса алмай, ендi бiрiнен бiрi қызғанысып, қырбайласып, қалып жүр дегендi де есiткен. Бұндай хабарларға Абай бiр түрлi сыншы үлкен жанша қарап, наразы боп күлушi едi. Бөжей намысын қуғандары шын болса, ол намыс, ол ар деген нәрселер оңай ма едi?
Сондай кiрсiз, шетiн, ақ нәрсенi жермен, қыстаумен емдеуге бола ма екен? "Ел жылады. Елдiң белi талды. Көп қысылды" дегендерi кәнi? Абай осыны да көп ойлап, аса бiр қиналып, қысылушы едi. Ақыры ол шерудiң барлығы осы адамдардың өз жемсауын тойдырса, тыпа-тыныш басыла қалады екен.
Осындайларды қазып ойлап, Абай осы күзде бар үлкеннiң шама-шарқын танып алды. Таныған сайын басын шайқап, қыжалданып қояды. Көбiнесе, тани тыңдап, мысқыл ете күледi. Сол себептi:" Жiгiтек масайрап, шат-шадыман боп жатыр. Бiз мырзаның артында жабырқап, уайым ойлап, отырғанда олар сүйсiнiп, ойнақ сап жатыр!"- деп Ырғызбай кiсiлерi қорланған уақытта, кiжiнiп, күйген уақытта да Абай оншалық шiмiркенбейтiн. Әсiресе, күйiк шегiп., қызғанбайды.
Көбiнше үндемей, езу тарта бердi. Осындай, бiр оқ өтпес сауыт тауып кигендей. Көптен бөлек, өзiнше оқшау, қатаң өсiп келе жатқан тәрiздi.
Соңғы күндер көбiнше домбыра алып, мөлдiр күйлер, сұлу әндер тарта берушi едi. Бүгiн кеште де ат үстiнде бiраз жүрiп кеп, шешелерiнiң үйiне кiрiп, Ғабитхан, Тәкежан, Оспан және бiрнеше малшылар отырған уақытта домбыраны қолға алды. Ширақ тартып отырып, бiр кезде аса бiр өткiр мысқылы бар, қызық өлең айтып шықты.
Сөзi ұнап қалды бiлем. Ұлжан: "бұл кiмнiң өлеңi екен өзi?" деп едi. Абай жай, шындап қана:
– Байкөкшенiкi! Сол айтыпты!- дедi.
Өлең Байкөкшенiкi емес, өзiнiкi болатын.
Осы күз бойы, әсiресе, қыс түсiп, Жидебайға тамға орныққан соң, Абай домбыраға қатты зер салды. Бiткенбай домбырашы, Тәттiмбет домбырашы деген атақты күйшiлердiң тартысына салып, бұған домбыра үйрететiн кәрi күйшiлер табылды.
Бiр жағынан домбыра үйрене жүрiп, Абай осы кездерде Байкөкше айтты деген әлденеше мысқыл, әзiл өлеңдер естiртiп қойып жүрдi. Қыстауға келiсiмен Ғабитхан молда Оспан мен Смағұлды қайта жиып оқу бастаған.
Абай солар қасында ұзақ отырып, кiтап оқиды. Кейде Бабыр, Науаи, Аллаяр сияқтыларды оқып-оқып кеп, өзi де қағаз, қарындаш алып, соларша бiрдемелер жазып кетедi.
"Ғашық оты, мағшуқа " деген сарындар жетектей бередi. Өзi әлi өмiрiнде сол көп естiген мағшуқамен жүздесiп, тiл қатысып, ләззат алысып көрмесе де көңiлiмен аса нәзiк сезiнiп, дем тартады. Ұмыттырмай, айықпай, лебi тартып, жатқан бiр ыстық жан бар. Ол – араздық, жаулық ар жағында. Кешегi төбелес, алыс-жұлыс атаулының ор, жырасының ар жағында қалып қойған, алыстап тұрған – Тоғжан. Соны көп-көп еске алады. Биылғы қыс бойында қағазға жазған азды-көптi өлеңiнiң бәрiн, қорғаншақ, батылсыз жүрекпен соған арнайды. Осы қыста: "әлиф деп ай юзiңе ғибрат еттiм" деген бiр кiтапша сыпайы жыр жазды. " ақ етiң аппақ екен атқан таңдай " деген өлеңiн ендi түгел аяқтады. Кейде Тәкежан, Ғабитхандарға домбыраға қосылып, әндетiп айтып беретiн де болды.
Оқта-текте үйден шықса, Абай қара-ауыз сары тазыны ертiп, қоян қуатын.
Бiрер рет Шыңғысқа, Қарашоқыға барып, Күнкенiң аулында жатып, Құдайбердi деген ағасының қасында болды. Құдайбердi ерте үйленген. Осы қыста оның үшiншi ұлы туыпты.
Күнкенiң аулы Құнанбай турасынан ертерек хабарланып тұрады. Бұрын аға сұлтанның кеңесi орнаған жер осы бәйбiшенiң аулы болатын.
Шыңғыстың бөктерiмен, бiр қабат iшiнде қыстап отыратын Ырғызбай да, өзге қалың ел де молырақ. Хабар-ошар көп болатын себебi де сол.
Әке хабарын үй iшi сұрастыра бергенде, Абай әдейi осында келiп, әр нәрсенi естiп қайтатын. Бiрақ сол хабар үшiн келумен бiрге, Абай Күнкенiң әр алуан, жайсыз мiнезiн де көрушi едi.
Құнанбай кеткелi Күнке Ұлжанға кiнә таққыштап, Абайдың көзiнше де әртүрлi сөздер айтады. Соның үлкенi:
– Мырзаның жайы не? Не күйде жүр? Оны ойлап Ұлжан қысылмайды ғой. Қысылса, ағайынды, елдi жиып үлкен үйдi мырза бардағыдай қан базар қып отырмас па едi? Көшсе, жұрттан оқшау көшедi. Қалса, Жидебайда жалғыз ауыл қалады. Арттағы елге ұйтқы боп, асын берiп, ерiнiң тiлеуiн тiлетiп отырғанның орнына, өз тыныштығын сүйедi. Бар елдiң күтiмi де, шығыны да бiзде. Тауқымет бiздiң мойында!- деп жазғыратын.
Ұлжанның атқамiнер атаулыны өз аулына жия бермейтiнi рас. Шыңғыста, қалың ел ортасында болғандықтан Күнкенiң қазан асысы, қонақ шоғыры мол екенi де рас.
Қазiр бұл үйдiң сойысы Ұлжан үйiнен көп болғанға Күнке, әсiресе күйiнедi. Ол да күндестiктiң, бәсекенiң бiр қиын, шытырман жерi болатын.
Мал амалсыз сойылып, жиi шығындап жатыр. Сол шығын өскен сайын iшi ауырып, ең ақыры осы кездерде Ұлжанды абысын-ажынға да, ағайын-жақын үлкенге де, тiптi бала-шағаға да жамандай бергiш боп едi.
Абай бұл шешесiмен дауласпайды. Айтқанын үндемей, салқын ғана тыңдайды да, сол арада ұмытуға тырысады. Өйткенi, шешесi, Күнке айтқанды оның баласы Құдайбердi айтпайды. Ол әрқашан Абай келгенде қуанып қарсы алып, аса қатты бауыр тартады.
Күнкенiң сөздерiн Абай өз шешесiне де жеткiзген емес. Бiрақ Қарашоқыға барып қайтқан сайын, үйдiң оңашасын тауып, әжесiне айтып, сонымен ақылдасатын: әжесi Күнке сөздерiн тыңдап-тыңдап кеп:
– Елеме ол сөздi! Қай үйдiң қай жөнмен жүретiнiн сол бiлетiн шығар. Күндестiк деген сұм мiнездiң ызғары ғой! Күнке мен Айғыздан сондай бықсық шықпай жүре ме? Шешеңе айтпай-ақ қой, өзiм тыямын!- деген.
Айтқанындай Зере бiр күнi Ызғұттыны шақырып ап, Күнкеге әдейi жұмсап, жаңағыдай сөздерден тыйылсын деген. "Одан да үндемей шыдап, байының елi-жұртын, қонақ-қопсысын сыр бермей, сыпсыңдамай күтсiн" дедi.
Құнанбайдың ауылдары мен ағайынының жолаушыны күтуi ұзаққа созылды. Бұл жақтан алған он бес қыстауға Байдалы, Байсалдар таласа, қырбайласа жүрiп, әлдеқашан қонып алған. Күз белгiсiз өттi. Қыстың да тең жартысы ауып барады. Құнанбай қайтпай жатыр. Тек ай сайын ғана қасындағы жiгiттерiн кезек-кезек жiберiп мал алғызады. Үйлерiне әр шаруаның жөнiнен сәлем айтады. Амандығын бiлдiредi.
Өз iсiнен анық берген хабары барысымен, аға сұлтандық орнынан түсiптi. Ендi соның арты оңай айыға ма? Тексеруден дуан жiбермей жатыр деп, қысқа ғана белгi бередi.
Анығында Қарқаралыға жаңа аға сұлтан сайланған. Ол бұрын бiр болып түсiп қалған Бөкей төренiң нәсiлi Құсбек. Бұл қайта болысымен, Құнанбайға жақсы қараған жоқ. Өткен сайлаудан қалған кегi бар. Және тегiнде Баймұрын арқылы Бөжей жағын ұстанып келген кiсi.
Аға сұлтандар ауысса да, Майыр ауыспаған. Ол да Құнанбайға оң қарамаған кiсiнiң бiрi болатын. Осы екеуi Құнанбай iсiн күзден берi созып, астыртын шолақ қағаздармен бiрге Омбыға, көрпiске беттетiп жатқан. Тергеудi Құнанбайдың өзiне бiлдiрмей, солай ауыстырмақ. Олай әкетсе, Құнанбайдың айдалуы да ғажап емес.
Осы жайын бiрер айда анық сезген Құнанбай Қарқаралыдағы жанашыры Алшынбай сияқты кiсiлердi iске қосты.
Араға Алшынбай кiрiскен соң, iстiң бетiн Құсбек жеңiлге саймақ боп, босаңси бастады. Бiрақ кетiп қалған азын-аулақ қағаз бар. Омбыдан келген шенеунiк пен көмейi кең Майыр бар. Осылардың бабын табуды Алшынбайдың өзiне тапсырған. Бұның арты ақша, пара, үлкен-үлкен жем деген сөз. Қыс түсiп, мал арзандады. Семiзiн елден алғызуға жер мойны қашық. Құнанбай да, Алшынбай да ақшадан қысылды. Сол кезде, қыстың орта тұсына жақындағанда, Семейдiң үлкен саудагерi Тiнiбек бай Қарқаралыға келдi. Көп жәшiкке тең-тең қып бұл тиеп келген. Қарқаралы халқының барлық соғым терiсiн бiр өзi баурап, жиып алғызбаққа келiптi.
Тiнiбек Құнанбай мен Алшынбайды ел-елдiң iшiндегi өз саудасына керек, мықты тiрек деп санайтын. Несиеге бұл берiп, қойын – торпақ, торпағын – өгiз ғып, қызыл елтiрiсiн құнан қой қып елден жиып алу үшiн, бұл саудагер сол елдiң жуандарына сүйенбекке керек. Тартып та, қорқытып та алып беретiн солар. Құнанбайға осы ретпен бейiмделуден басқа, былтыр Семейде Тiнiбек құда болайық, жақындасайық деп те бiр қолқа салған.
Ол кезде Құнанбай қаланың саудагерiне қыз берудi намыс көрдi. Жұрттың: "аталы жерге бермедi, бұлға бердi" деген өсегi болар деп те қорықты. Жарытып жауап бермей, құр дәмелендiрiп қана кеткен.
Қазiр ақшадан қысылған Құнанбайға Тiнiбек сол сөзiн қайта салды. Алшынбай араға жүрiп, екi жағын құда қылды. Құнанбай Мәкiш деген қызын Тiнiбектiң баласына атастыратын болды.
Осыдан соң ақша сандығының аузы ашылып, Майырдың топсасы да босай бастаған.
"Омбыдан келген Чернов деген шенеунiк қиын бола ма, сол алмай жүре ме?" деп, Құнанбай күдiк қып едi.
Алшынбай мен Қасқатiлмаш екi кеш оңаша айналдырып, қонақ қылды да, жақсы хабар әкелдi. Алшынбай күлiп келiп:
– Күзден берi осыны бiр қанды қақпан көрiп. Жүр ем. Тiлеуiң бергiр, құлқын осынiкi екен ғой. Көздi жұмып қылғи беретiннiң өзi осы боп шықты. Тiптi талғар да, таңдар да емес. Ылғи қызыл бер деп, тағы керiлмейдi, қыл-қыбырды қоса жұтқызсаң да, е-е дер емес! деген.
Сонымен Құнанбай iсi пара арқылы ұшталып болды да, ем-дем iстелiп жетiп, ендi қағаз атаулының тоқталып жойылуы ғана қалып едi. Дәл осы кезде Омбыдан бұйрық сап еткен-дi. Бұрын жiберiлген болымсыз қағаздар жөнiнен көрпiс Құнанбайды және оның барлық "жұмысын" Омбыға әкел деп Майырға бұйырыпты.
Қарқаралының пара жеп қойған бұл ұлығы ендi қатты қысылды. Құнанбайдың Омбыға жүруi даусыз болды. Осы ортада Құнанбай өз аулына тағы да кiсi шаптырған. Ел iшi Құнанбай Омбыға кетедi екен дегендi естiгенде айдалды, жазаланды деп түсiндi. Жiгiтек, Бөкеншiлер: "Құнанбай кесiлiп кетiптi. Итжеккенге барады" деп бiр сөйлеп:" жоқ, Тескентауға, Темiрқаншораға кетедi" деп бiр лаулап, неше саққа мiнгiзiп. Жатты.
Құнанбай дәл өзiнiң үйлерiне және әсiресе, шешесiне сәлем айтып:"Қорықпасын! Бiр сапар барып қайтсам да, түбi қайыр болар!" деген.
Жалғыз-ақ, Құнанбай не десе де, осы хабардан соң Зеренiң күрсiнi күшейдi. Үндемес уайымы, ұзақ намазы көбейдi. "Жалғыз... Жалғыз-ақ едi сорлы..." деп, кейде намаз арасында байқамай, "күбiр" етiп дауыстап сөйлеп те қояды.
Алшынбай Майыр, Чернов және Тiнiбек төртеуi Омбы бұйрығы келген соң, ең әуелi Құнанбайды сол Омбыға жөнелту қажет деп тапты.
"Жiбердiк" деп, Омбыға "үкiлi почта" жөнелтiп, Майыр өзi де қағаздарды алып iлесе шықпақ. Содан арғысының есебi жолда табылмақ. Жолдан қалса Омбының өзiнде бiтпек. Қалай да осы Майыр өзi барып құтқарып қайтпаққа серт еттi.
Сонымен Құнанбай жүрiп кеттi. Көлiгiн, жылы шанасын, жол азығын, қос аттарын шетiнен ортан қолдай қып сайлап алды. Қойын-қонышқа ақшаны да сықап алды. Құнанбай қасына үш жiгiт ертiп, тартып кеттi.
Бiрақ не дегенмен Омбыға қарай беттегелi Құнанбай көңiлiнде күдiк көп. Әсiресе, дiнi бөлек, сыры бөлек Майыр ғой деп, параны көп алса да, көп уәде берсе де, сол Майырдың өзiне сенбейтiн. Дәл кетерiнде Алшынбай мен Тiнiбекке:
– Соған, сол жағына ұқып болыңдар. Әбден барды айтысып, ашық айтысып арылыңдар да, менiң артымнан шапқыншы жiберiп, хабар етiңдер!– деген.
Бұл уәде бойынша Алшынбайдың пысық жiгiтi Көккөз дәл үшiншi күнi Құнанбайды қуып жеттi. Күн аяз болғанмен, ашық, жалтыр едi. Шапқыншы қос атпен салт қуып келiптi. Екi құла айғырдың қалың жалдары төгiлiп, ұзын кекiл мен күлте құйрық бәрi де қырауытып, шаңыта түсiп, көпсiп тұр. Бауыр мен жондарынан бу бұрқырайды. Қап-қара тер басыпты. Қатты шабылған екен.
Көккөз Құнанбайды шанадан өзi түсiрiп, қолтықтап оқшау шығарып алды да, көп күбiрлесiп, бар сәлемдi айтып бердi. Аздан соң бұл жiгiт оң сапарды көп-көп тiлеп қала берiп, Құнанбайдың жүрдек тройкасы тағы да тарта жөнелдi.
Қасындағы Мырзаханға Құнанбайдың жалғыз айтқаны:
– Майырды Керекуде тосыңдар! Тосып алып, содан әрi бiрге тартыңдар!- дедi.
– Өзi әйтеуiр, азбай ма екен?– деп, Мырзахан қадалып едi.
– Азбас! Азып сонша не бопты!– деп, бiраз отыра түсiп, – Бiрақ әлi өзiмiз көрсететiн бiр қайрат та бар. Дер кезiнде айтармын. Белiңдi әрдайым бекем буғайсың!– дедi.
Майырдың ниетi дұрыс болғанда, осы Омбыға жүргiзгенi қалай екенiн Мырзахан түсiнбеушi едi.
Оған Құнанбай:
– Солай iстелу керек! Көрпiс алдында әмiрiн орындап, менi жүргiзгенiн, өзi де шыққанын, айтқанды екi қылмағанын таныту керек. Ақталып қайтатын болса, кiсiге Омбы деген осы тұрған жер емес пе? Оны күдiк көрме!– деген.
Керекуде Құнанбай үш-төрт күн аял қылғанда, шапраш Майыр қуып жеттi. Келген күнi кешке ол Құнанбайды өзi түскен пәтерiне шақырыпты. Құнанбай қасына жалғыз Мырзаханды ертiп барған.
Майыр Керекудегi өзiнiң жақын ашнасы Сергей деген қазағуар көпестiкiне түскен.
Үй иелерiнен бөлек, оңаша сәндi бөлмеде Майыр Құнанбай мен Мырзаханды қабыл алды. Өзi Қарқаралыда тiлмаш ұстағанмен, қазақшаға ысылып қалған болатын.
– Ал, Өскенбайыш мырза, ендi сенi айыптайтын қағаздарды көрмексiң ғой, солай емес пе– дедi.
– Көрсет ендi! Тек бiрiн қалдырмай, бәрiн көрсетшi!
– О-о, мен көрсетем! Мен сенi алдамаймын, Алшынбайға уәде бергем, көрсетем!-деп есiктi бекiтiп, жол сумкесiн ашып қойып, будақ-будақ қағаздар шығарды. Қат-қат қып, кiтапша етiп тiгiп, тiзiп тастапты. Бiр құшақтай болды.
Осы қағаздарды шығара берген кезде Құнанбай тоңған кiсi тәрiзденiп, қалтырай түсiп екi алақанын уқалап:
– Майыр, осы үйiң суық па, тоңып отырмын. От жаққызшы!- дедi.
Майыр азырақ ойлана қарап тұрды да, күтушi малайды шақырып, бұйрық бердi.
Қызметшi үйге отын кiргiзiп, пештiң қақпағын ашып, маздатып жағып жiбердi. Бұл кезде Майыр екi бөтелке коньяк алып, закускасын шығарып, Құнанбайға ұсына түсiп iше бастады.
Құнанбай Мырзаханға iшкiзiп, өзi Майырға:" iш-iш " деп, ұсына түсiп, әңгiменi созып отырды. Аздан соң пештiң iшi лаулай жанып қызыл шоққа айналып келе жатыр екен. Бұл уақытта Майыр коньякты көбiрек қарбытып жiберiп, масая бастап едi.
Құнанбай үстел үстiндегi қағаздарды бiр түртiп қойып:
– Майыр, екеумiз бiрге де талай iстестiк. Дәм-тұзымыз араласты ғой. Ендi менi айыптайтын басқа қағаздарың болса, бәрiн түгел шығар! Түгел көрсет! Тамырлығым сол болсын!– дедi. Майыр:
– Жоқ ендi Өскенбайыш, құдай бар ғой... Бәрi осы! Бiр де қағаз қалған жоқ!– дедi.
Құнанбай сол уақытта орнынан тұрып кеп, Майырды ту сыртынан құшақтап, қос қолын сыртына топшыдан қайырып тұра қалды да, Мырзаханға қатты бұйрық етiп, пештi басымен нұсқап:
– Тұр, Мырзахан! Сал, өрте ана қағаздардың бәрiн!- дедi.
Майыр масайып қалып, өз мiндетiн ұмытқаннан ба. Болмаса, Құнанбай бiр өзгеше жамандық еткелi жүр деп сескенгеннен бе, әйтеуiр, бұлқынып, алыспақ тәрiздендi. Бiрақ Құнанбай жасында үлкен жауынгер, найзагер болған. Әлi де қатты, қайратты болатын. Майырды тыпыр еткiзбедi.
Мырзахан бұл уақытта бар қағазды құшақтап апарып, отқа тоғытып жатқан. Майыр құтыла алмасын бiлдi де:
– Е, Өскенбайыш, қойсаңшы! Законды қайтесiн. Өскенбайыш, қойсаңшы!– деп, жалынған тәрiздендi. Мастық па, көлгiрлiк пе, айыру қиын. Оқта-текте жұлқынған боп:
– Осылай ма едi? Өртемейiк, жоқ қылмайық та бәрiн! Мен қайтемiн?– деп қояды.
Бiрақ осының бәрi оның шыны емес. Құнанбайға ең жақсы септiк әрекетiн әлi де бұлдай түсiп, әлi де қымбатқа сатпақ. Бұл ажарды көптен сезген Құнанбай түбiнде орайы келгенде ендiгi соңғы қимылды өз қолымен iстеп көрмек боп, әлдеқашан байлаған.
Аздан соң қағаздың бәрi лапылдап жанып, тегiс өртенiп, қап-қара қалың күл боп кеттi. Мырзахан мен Құнанбай осы уақытта пештi жапты да, бiр-бiрiне қарасып, үндеспей күлiсiп қойды.
Майыр орындық үстiнде ұйықтап қалған кiсiнiң қалпында, шалжиып, көзiн жұмып қапты.
Құнанбайлар бұған: "қош, қош" дестi де, шығып кеттi. Өзгеше қонақтары кетiсiмен Майыр атқып тұрды. Өзi де, қозғалысы да шып-ширақ екен. Басын сiлкiп, "дiр" етiп, тағы бiраз коньякты төңкерiп ап, iске кiрiстi.
Ендiгi серiгi осы үйдiң иесi Сергей, сол екеуi ертеден байлап қойған уәде бойынша қораға шығып, Сергейдiң бiр кiшiлеу сарайын өртедi. Сарай iшiнде Майыр мiнiп келген үлкен шана, азын-аулақ қамыт-сайман және сол шана iшiне тасталған киiз, азын-аулақ жәшiк және аса көп ескi қоқсық қағаз жанды.
Бұл iстi бiлген, көмектескен Сергейдiң пысық "дабернайы" Мишка болатын.
Сергей өз қорасында осындай өрт шығарумен Майырдың жеген парасын және заңға қарсы iстеген қылмысын жапты. Бұл iс "ерулiге қарулы". Былтыр Қарқаралыда қазнаның пұлын Сергей мықтап жеп барып, сынған уақытта, Майыр осындай жалған өрт салып, өзi акт жасап, қол қойып, Сергейдi құтқарып кеткен. Мынау – топас арам айланың бәрi соның орайы болып шықты.
Осы түнiнiң ертеңiнде Сергей, өз қаласының белгiлi жемқор дуан басына, өздерiне мәлiм жолмен куәлiк жасатып, "қағаз өртенгенiн " Майырға акт қып, нықтап бекiтiп бердi.
Сонымен арада бес күн өткенде, Құнанбай бiр бөлек, Майыр бiр бөлек боп, Омбыдағы көрпiске келдi.
Көрпiс кеңсесi Құнанбайды осы келгеннен он шақты күн шолақ-шолақ тергедi де, ақырында айыпсыз тауып босатып шығарды. Майыр бар iсiн жым-жылас аяқтап алып, дуанына қайтты.
Сондай жолдармен ақталған Құнанбай Қарқаралыға қайта келгенде, "сүйiншi" тiлеген шапқыншы Тобықтыға қарай ұйтқи шапқан, Құнанбай өзi ауылға қайтуға асықпай, Қарқаралыда тағы да бiраз жатты.
Мырзахан Омбы сапарын Алшынбай аулына және басқа сыр шашпайтын тiлеулестерге үлкен ертегi қып айтып жүрдi.
Оның әңгiмесiнше, Майыр барынша қас едi. Қағазды, заңды көрсетiп, Құнанбайға: "мына мен құртам, мынамен жоқ қылам, мынамен қайтiп құтыласың?" деп табалап, мақтанып, жайып салған боп шықты. Майыр сондай қастығының үстiне ақымақ, аңғал болып та әңгiмелескен. Онысына сенбейтiн тыңдаушы болған жоқ.
"Тап солай" десiп, бастарын шұлғи-шұлғи иланып едi. Осымен қатар Құнанбайдың "жүрек жұтқан ерлiгi, айла-тәсiлi" өзiнен-өзi атамай-ақ әйгiленiп жатты.
Бұл ертегi алғашқы шапқыншымен Құнанбай ауылдарына неше қабат ұлғайып, өрекпiп жеттi.
Майырмен және бар Қарқаралы ұлығымен қайта табысқан Құнанбай көктемге шейiн қайтпай жатып, ендi ұлықтығын қайта қуды. Бiрақ, бұдан былайғысы аға сұлтандық емес.
Қар кетiп, көк алғаш тебiндеп шығып, жер дегди бастағанда Құнанбай Қарқаралыдан шығып, Тобықтыға қайтты. Ендiгi қайтысында р- тобықтының старшыны Майбасарды орнынан түсiрiп, соның орнына өзi сайланып қайтып келе жатыр.
Бұл хабары да Құнанбай дуаннан шықпай-ақ ауыл-аймағына жеткен болатын.
4
Осы көктемде Абай көңiлi бар дүниенiң дырдуынан, бар адамның ренiш, қуанышынан оқшау кеткен, оңашаланып кеткен бiр өзгеше құпия сырдың соңында едi. Сол сырына Абай бар жүрегiмен, бар қиял сезiмiмен шомған болатын. Домбырамен, хатпен де талай шыншыл жыр айтты. Жыр емес, жас жүректiң тебiренiп толқыған сырын айтты. Бiрақ, ол ғана емес, айтылған жыр азғана. Айтқанының бәрi, көңiлiнiң бары емес. Әлдеқайда берi жатыр. Егер көкiрегiн ақтарып, iште барын көрер, тыңдар, iлтипат етер жар болса, айтылып болмас, тiлмен жетпес әсем саз, шерлi наз сонда жатушы едi. Ойда барын жеткiзе алмай, кеуде де тыныс бiткендей құста болған шағында, Абай қатты сенделiп қиналып кетiп:
– Япырмау, қайтем ендi? Қол шорқақ, тiл мақау!- дейтiн. Көңiл сезгенiн, тым құрса өзгенiң көзiн иландырардай қып айта алмағанына күйедi.
Сол айтылған, жазылған жырлар әлi күнге Абайдың өзiнде, өз бойында. Аталған, арналған жерiне бiрде-бiрi жеткен жоқ. Үмiт бар ма? О да жоқ! Тек жалғыз шерленiп, тебiренедi. Тек жалғыз қиял медеуi құлаққа кеп ап-айқын соғып, бiр жақындап, бiр алыстап кететiн шолпы сылдыры. Атқан таңның ақ қызыл шапағындай, үлбiреген ал қызыл шұғыласы. Көз алдынан сол жүз кетпейдi. Ұмыттырмайды, тастамайды.
Күн жылынып, қар кетуге айналып, мейрiмдi анадай жарқыраған жақсы күн келгенде, Абай тақат қыла алмай, атын ерттеп мiне сап, бет қараған жаққа таман жортып кететiн. Болымсыз сылтауы сары тазы. Ауылдан шығып ап, кейде ағызып, шауып жөнеледi. Қоянға тазының өзi iздеп жүрiп кездеседi. Абай оның әрекетiн әрберден соң ұмытып та кетедi.
Кейде сары тазыны жоғалтып алып, анда-санда есiне бiр-ақ түсiрiп, айғайлап шақырған болады. Тазысы қалың қорық iшiнен кей уақыт қоянды айдап шығып жазыққа шығарып, көсiлте қуғанға да, Абай аңырып, түсiнбегендей боп, сiлейiп қарап тұрып қалады.
Тағы бiр кезде, көз алдында қоянды ұйпалақтап, жетiп соғып, тосып тұрған тазыға қарамастан, қасынан салғырт өте бередi.
Әдетте иесi түсе қап айырып алатын едi, жегiзбейтiн едi. Сары тазы ендi таң қалып тұрып, ақырында Абай ұзап кете бастаса, тынышсызданып, үре бастайды. Оның да әсерi болмайды. Тазы бұл мiнездi тiптi түсiнбей, аласұрып, мазасызданып иесiне бiр ұмтылып, қоянға қарай бiр шауып, өз еңбегiнiң соншалық қадiрсiз болғанына қатты қиналғандай болады. Абай бұл уақытта да шiмiркенбейдi. Сонан соң сары тазы тақуалықты қойып, иесiнен бөлiнiп қалып, жаңағы алған қоянын талқан қып жеп, сылқия тойып алатын, аузы-мұрны қан-қан боп иесiн қуып жеткен жерде ғана Абай өзiнiң салғырттығын байқайды.
Бiрақ көңiлiндегi күйiнiң желiсiн үзбейдi. Ұзақ сұлу әндi елти сүйiп жырлағандай боп, ұсына бередi.
Қарсылай соққан қоңыр жел былтырдан қалған сар көденiң басын изетiп, бұрылып ессе, Абай тымағын алып, маңдайын төсеп, ұзақ тұрады. Шыңғыстан, Түйеөркеш, Қарауыл жақтан соққан жел де бiр жақындық леп әкелгендей бола ма? Бейiс үстiнен соғып өткен райыс, шафқат желiндей емiренте ме? Рас, сүйткендей болады.
Бiр күнi тағы да барлық пен бұлдыр арасындай, тiрлiк пен қиял арасындай бiр түс толқынының құшағында жапа-жалғыз тұрғанда қасына бiр салт атты желiп келдi.
Жапан түзде оқшау келген жолаушы Абайды селт еткiзiп, оятқандай болды.
Байқаса, бiр бөгде адам. Жас жiгiт. Абай өзi қорықтың шетiнде бiр қыратқа таман шығып тұр едi. Жат жолаушыға суық қарады. Бiрақ анау жiгiт жымиып, танығандай боп жылы ұшырап келедi. Жете бере, Абай атын атап амандасты. Абай ендi ғана таныды. Тани сала, екi бетi ду етiп, қып-қызыл боп қуанып кеттi.
Бұл былтырғы Тоғжан аулынан қайтарда Абай танысқан Ербол екен. Өзiнiң кенет өзгергенiнен Абай қысылып қалды.
Бiрақ Ербол мұның өзгерiсiн байқамаған екен.
– Аң аулап жүрмiсiң? Итiң қайда?
– Ит осында. Жаңа осы шиде жүр едi...- деп Абай итiн ендi ғана есiне алып, артына қарады.
Сары тазы бұл уақытта шиден шығып, жортып келедi екен. Ербол тазының түсiне қарай сала күлiп жiбердi.
– Жарайды, аңшы-ақ екенсiң! Осындай тоқ итпен аңға шыға ма екен?
– Қой, тоқ емес-тi!
– Бәле, мынау не? Бүйiрiн қарашы! Жаным-ау, өзi не жеген? Жаңа ғана жептi?– деп, айнала қарап тұрып, төсiндегi қанды көрдi де: – Өзiң итiңнiң аң алғанын да бiлмепсiң ғой. Мынау қоян жептi ғой!– дедi.
Абай аздан соң тазыны сөз қылғанды қойып, Ерболды басқа әңгiмеге әкеттi. Қасынан жiбермей көп жүрiп, ұзақ сөйлесiп, жылы сөйлесiп кеп, аулына шақырды.
Ерболдың қолы бос, жай ауыл қыдырып жүр екен. Абайға мейлiнше көңiлденiп ердi.
Осы кездескеннен бастап, Абай Ерболды бес күндей жiбермей, өз аулында қонақ еттi. Неше алуан ойындар ойнады. Әңгiмелер айтысты. Кеш сайын ән салып, ұзақ сауық құрысты. Сол күндер iшiнде Абай өз өлеңдерiн де айтты. Ербол ендiгi сырласы боп алды. Өмiрiнде алғаш рет осы жiгiтке Абай өз жүрегiнiң сырын ашты. "Тоғжанға бiлдiр" деп ашты.
Ербол осыдан соң, барлық Абай айтқан өлеңдердi жаттап ап, жас жiгiттiң жан сәлемiн Тоғжанға жеткiзбек боп жүрiп кеттi.
Арада айдай созылған үш күн өткенде, Ербол Жидебайға қайта кеп, Абайды ертiп алып Шыңғысқа, Түйеөркешке қарай тартты.
Абайдың жалғыз тiлегi бiр ғана оңашада жүз көрiсiп сөйлесу болатын. Сол арманын Ербол апарып, әуелi Тоғжанның жеңгесiне, Асылбектiң келiншегiне айтыпты. Сәлемге айтқан өлеңдерiн айтып берiптi. Ол жеңге Тоғжанмен барынша сырлас, тату болатын. Өмiрiнде әлi күнге қайын сiңлiсi мен өзге жiгiттiң арасына делдал боп көрмеген-дi. Бiрақ мынау жол оған да өзгеше көрiнiптi. Ербол да сөзге жүйрiк, қолқасын өткiзе бiлетiн, отты, жұғымды жiгiт.
Әйтеуiр сол жеңге мен Ербол екеулеп отырып, Тоғжанға Абайдың бар өлеңiн естiртiптi де, ақырында, бiр жол жүз көрiсуге көндiрiптi.
Тақат, сабырдан айрылған Абай Түйеөркешке қалай жеткенiн аңғарған да жоқ. Ымырт жабыла бере екi жiгiт тау iшiндегi Ербол аулына келдi.
Кiшкене кедей қорада Ерболдың өз үйiнен басқа үй жоқ екен. Бұл қыстау Қарауыл суының бер жағында, Сүйiндiк қорасы өзеннiң ар жағында бiр шақырымдай жерде.
Маң төбеттерi үрiп, мұржаларынан түтiндерi будақтап, қарауытып, мол дүниедей боп тұрған бай ауыл. Иелерi Абайға араз, бөтен ауыл. Онда Құнанбайдың баласы баруға жол жоқ.
Әсiресе мынау келген сапарынан, қастық пен қаттылығын аямайды. Әдiлбек, Асылбектер - бұл өңiрдiң намыскер, мықты жiгiттерi. Олар жау ұлының ниетiн бiлсе, өлердей өртенедi.
Соның бәрiн есептеген екi жiгiт, түн болғанша өзеннiң осы жағында қалды.
Түн келiп, уәделi уақыт өткен соң, Ербол мен Абай жаяулап қана арғы жағаға өттi. Ауыл ұйқыда, иттер де тыныш.
Мал қораның есiгiн Ербол ептеп ашты да, Абайды түйе қораның iшiне енгiзiп, өзi қараңғыны сипалап жүрiп кеттi.
Абай сол қараңғыда тапжылмай, тынысын тартып тұрған шақта, өз жүрегiнiң тоқтаусыз дүрсiлiн естiдi.
Аз уақытта Ербол қайта кеп, мұны қолынан алып, сыбырлап:
– Құдай бердi! Асылбек бүгiн үйде жоқ екен! Қазiр соның отауына кiремiз!– дедi.
Абай ақырын сәлем берiп, жасаулы отауға кiргенде, аққұба жеңге төсек жанында тұр екен де, Тоғжан жерде көрпе үстiнде отыр екен. Табалдырықтан төрге шейiн жайылған әдемi алаша. Тамның бар қабырғасы тұскиiз, жiбек кiлеммен қапталыпты. Ақ жiбек шымылдық биiк сүйек төсектi жартылай қоршап апты.
Абай амандасып тоқтағанда, сыпайы жеңге бұған жақындап кеп, тымағын алып, белiн шештi.
Тоғжан алғашқы минуттарда қатты қысылып, өте ақырын амандасып, өзгеше қызарды. Бiр кезде оның жүзi ағара бастап, сұрланып кетедi. Жүрек толқыны мен ұялу аралас. Барлығы да лүпiл қаққан шыншыл қанмен бетiне шығып, сыр айтып қайтады. Ербол жастар қысылмасын дегендей болып:
– Ал, мен арғы жағаға қайтып, атты әзiрлеп тұрамын!– дедi.
Абай үндемей басын изеп, рұқсат еттi.
Жеңге де шай әзiрлемек боп тысқа шықты. Сол кеткеннен қайтқан жоқ.
Абай оңаша қалғанда, әуелде қатты қысылды. Бiрақ байқап қараса, Тоғжан тiптi ұялшақ. Тiптi нәзiк, жазықсыз бала тәрiздi. Өзi де басында не дерiн бiлмей, сөз таба алмай, аса қиналған. Ендi ойласа, бұл қалыпта екеуi рақат кештi зая қып өткiзетiн тәрiздi.
Аз уақыт Тоғжанға иiле қарап отырып:
– Тоғжан, менiң сәлемдерiмдi есiттiңiз бе? Бар сөзiм сiзге арналған, сiздi сағынудан туған сөз едi, iлтипат қып еледiңiз бе? дедi.
Тоғжан iшiнен: "iлтiпат қылмасам мұным не?" дегендей. Бiрақ ақырын жымиып күлдi де:
– Есiттiм, Абай! Өлеңiңiз жақсы екен!– дедi.
– Мен ақын емес ем! Жалғыз-ақ сiз менi былтыр бiр көргеннен-ақ қатты толқынға салдыңыз. Содан берi бiр уақыт ұмытқан емеспiн.
– Ұмытпадым дейсiз, бiрақ содан берi бiр келмедiңiз ғой!
– Қайтiп келем? Ел жайын бiлмейсiз бе?
– Бiр көрудiң өзi зар болмады ма?
– Рас!– деп, Тоғжан қызара түсiп, көзiн төмендеттi де, – сiздi мен бiр көрдiм. Көш жөнекей көрдiм... Байқадыңыз ба, бiлмеймiн!
Абай iшiнен соншалық ырза боп, қуана түсiп:
– Тоғжан! Япырмау, жақсы айттыңыз-ау! Мен сонда: " тоқташы, бiр сәтке тоқташы!" дей жаздап, зорға шыдап қалып ем. Көрмей, көрсе де елемей кеттi ме деп ем. Тоғжан, сiздi қайтiп ұмытайын?– деп кеп, Абай Тоғжанның әдемi аппақ қолын ұстады.
Тоғжан қолын тартыңқырап, ұялды да, ығысып қалды.
Осы кеш екi жасты бiр-бiрiне соншалық сүйiктi, ынтық еттi. Екеуi тек жүз көрiсуден, сөйлесуден басқа ешбiр бөтен тiлек ойламастай. Алғаш көрiскендерi осы болса да, көп жайларды айтысты. Шын сағынышты, ынтық жандар боп ұғысты.
Таң жақындаған кезде ғана жеңге қайта оралды. Сол шай жасай бастап, тысқа тағы бiр шығып кеткенде, Абай Тоғжанға жақындап кеп, үндемей ғана бетiнен сүйдi. Тоғжан оттай жанып, қып-қызыл боп кетiп, әлсiз ғана қорғанып, Абайдың жүзiн екi алақанымен қысып, кейiн шегiндiре бердi. Қарсылық емес, ұялу едi. Абай қайта ұмтылып, қатты құшақтап кеп, Тоғжанды оң көзiнен ұзақ сүйiп тұрды. Бұл сәтте Тоғжанның әлсiз қарсылығы да сезiлген жоқ.
Жiгiт сүйiп тұрғанда, Тоғжан ақырын ғана қымсынып, ыстық бетiн Абайдың бетiне басты, сүйттi де тез босап кеттi.
Абай:
– Сәулем!– деп барып, құшағын жазды.
Осы кезде жеңге тыстан келiп:
– Ойпырмай, қалқам Абай-ай, қиын болмаса игi едi! Су түсiп кетiптi! Қарауыл суы түсiп кетiптi! Атың қайда едi? дедi.
Жеңгенiң үркiп келген хабары мынау күйдiң үстiне Абайды шошыта алған жоқ. Бiрақ Тоғжан қысылып, қиналып кеттi.
– Не дейдi? Судан қалай өтесiз, Абай, атыңыз қайда? Бұл жақта қайтiп қаласыз?– деп, сүйген досының басына түскен қиыншылықты жас қыз соншалық тiксiнiп қарсы алды.
Абай ендi аңғарды. Аты ар жақта, өзi жалғыз. Қарауыл суы тентек. Бұл ауылда қалуы тiптi мүмкiн емес. Ендi бөгелсе қолға түседi. Қолға түспесе де, өзен бойында таң атысымен көзге түседi. Ол да оңай емес, өйткенi бұл өңiрде, әсiресе өзеннiң бұл жағында, Абайды дос көрер, жақын тартар бiр жан жоқ.
Осы жайды аңғарып, әсiресе, мынадай жақсы қабыл алған жас әйелдердi қауiпке ұшыратпайын деп, Абай тез киiнiп, қоштасты да, шыға бердi.
Дәл кетер кезде, жеңге шапан жамылып, есiк ашып, алдынан шыға берiп едi. Абай үйде қалған Тоғжанның қолын қысып тұрып:
– Қорықпа, Тоғжан! Бiрдеме ғып өтермiн!Ал, өзiң ендiгi бар хабарды Ерболдан тос!– дедi. Тоғжан Абайдың омырауына ақ саусақтарын салып, жабысыңқырап тұрып:
– Қош, ұмытпа!– дедi.
Сыпайы, майда мiнездi жақсы жеңге Абайды қараңғы қораның iшiнде жетектеп ап, қақпаға әкелдi де:
– Ал, қалқам, жер тар, уақыт тығыз болды. Бiрақ тiлеулес достарың бар екенiн көрдiң ғой. Еске ала жүр! Тек мына судан байқап өт! Қош!– дедi.
Абай жеңгенiң екi қолын қапсыра ұстап тұрып:
– Жеңешетай, ұмытпаспын! Өлсем де ұмытпаспын осы жақсылығыңды!– деп қоштасты да, кiшкене есiктi ақырын ашып, жай салмақпен басып жүрiп кеттi.
Абай ойы жаңағы өзiмен қоштасқан ғазиз жандармен бiрге болды. Солардың жүздерi көз алдында. Көкiрегi толған нұр сәуледей, шексiз бiр қуаныш, анық бақыт тынысы бар.
Алдынан қатты гүрiлдеп соққан өзгеше тасқын естiлiп жатса да, оны елемеген.
Ендi мiне сол тасқынның қасына келдi. Тау өзенi бұзылып, тентек құла су шарасынан шығыпты. Кейде тас сатырлап, кейде мұз күтiрлеп, сусылдай түсiп, жөңкiлiп кетiп жатыр.
Жағада бiраз тұрып, халдi аңғарды. Жаяу өтем деуге болатын емес. Байқаса, таң қылаңдап атып қапты. Өзендi құлдап селдiр тоғай iшiне кiрiп, арлы-берлi жүрiп көрдi. Табар айла жоқ. Бөгелген сайын таң шапақтап атып, айнала айқын көрiнiп келедi. Ел тұрып, тысқа шығысымен, мынау өзеннiң ағысын көргелi келе бастайды. Әсiресе, мал қорада аз ұйықтайтын үлкендер, еркектер алдымен келедi. Сүйiндiк аулының маңынан жаяу жүрген Құнанбай баласын тапса, сезiгi бiреу-ақ болады.
Абай сонда да қорыққан жоқ. Жүрегiн кернеген қуаныш бiр сәтке де мұны тастап, қауiп астына батқан жоқ. Жас басына әлi күнге мұндай қысылшаң хал түсiп көрмеген болса да, Абай өз-өзiне ғажап болды. Тiптi көп жүрiс алып, ысылған кiсiдей саспайды, қымсынбайды.
Сирек талдың арасына шала жасырынып, далдалап тұрып, Ербол қыстауы жаққа көз тастады. Байқаса, бiреу арғы жағадан ербеңдеп, асығып келедi екен. Бетi қисықтау, жоғары таман. Абай дауыстап:
– Ербол! Е-ей, Ербол!– деп үн қатты.
Келе жатқан Ербол екен. Абайға қарай қолын сiлкiп: "бұқ" дегендей белгi жасады. Абай бұққан жоқ, тосып қалды.
Қарауыл суы қатты тасып жатқанмен, енсiз болатын. Ербол арғы жағаға құп-қу боп, қорқып жүгiрiп келдi. Өзi ұшыратқандай жаман қысылған екен. Абай шошыды ма деп те қиналған.
Бiрақ Абай мұның тұсына таман кеп тұрып, ақсия күлдi де:
– Ал, құтқар ендi! Мына Қарауыл қолға түсiрейiн деп тұр!– дедi.
Ербол жардың биiк жерiнен бiр-ақ секiрiп, өзен жағасына жеттi де, Абайға айғайлап:
– Сен осы талдың iшiнде тапжылмай тұра тұр. Қазiр келем, қорықпа!– деп қайта жөнелдi.
Аздан соң Ербол өз үйiнiң бiр дәу қызыл өгiзiн мiнiп келдi. Абай оның ат әкелмегенiне таң қалды. Ербол келдi де, өгiздi қамшылап кеп суға түстi. Өгiз мұзды суға басқысы келмей көп тартысып едi, Ербол ырыққа көнбедi. Бiр түсiп алған соң, өгiз iлгерi баса бердi. Су терең емес. Бiрақ мұзы бар, ағыны қатты. Сол мұз бен суға өгiз мықты екен. Ықтамай, бет бұрмай жай басса да, iлгерi тура басып келедi. Жағаға жақындай бергенде Ербол өгiздiң бас жiбiн лақтырды. Абай жабыса түсiп, тарта бердi де, Ербол қамшылап отырып жиекке шықты. Жанын ортаға салып., қатерге басып, Абайға шын достық көрсетiп шықты. Екi етiгiн қонышына шейiн су басып кеткен екен. Абай Ерболды құшақтай алып:
– Өй, ат қайда? Өгiзiң не? Атпен неге келмедiң!– деп едi.
– Ат болғанда, сенiң атыңды әкелмедiм. Анау ауыл қазiр тұрады. Бiз өткенше көрiп қойса, қаптап кетедi. Ал өзiмiздiкi әлсiз байтал. Және сол құрып қалғыр түнде қорадан шығып, тауға жайылып кетiптi. Бағанадан бөгелгенiм сол емес пе?– дедi.
Екеуi мiнгесiп ап, қызыл өгiздi қайта бұрып едi. Ендi кесел қыңыр өгiз баспай қойды. Қатты әуремен жарым сағаттай өттi. Барынша қапа болған Ербол қызыл өгiздiң тұқым-тұғиянын, жетпiс жетi ата-бабасын санап, боқтап-боқтап дiңкесi құрыды да, бiр кезде өгiздi тастап, тал iшiнен бойлап байқап атрапқа қарады. Бұл уақытта күншығыс қызарып ап, бар дүние күндiзгiдей көрiнетiн болған.
Бiр тәуiрi, ауыл тұрмаған екен. Ербол маңайды болжап ап, жүгiре жөнелдi.
Абай азғантай тосқан едi, бiр сәтте Ербол әлдеқандай семiз қара көк биеге мiнiп жетiп келдi. Абай таң қалды.
– Ой, бұны қайдан алдың?
– Үндеме, Сүйiндiктiң қойшысының биесi. Мына жерде жайылып жүр екен.
– Е – қойшысы қайтедi?
– Қайткенiнде не жұмысың бар?
– Қойын қайтедi?
– Қойшысы жаяу қалады ғой!
– Өй, тәйiр, қойшысы түгiл, құтпаны жаяу қалсын! Сенi жау қолына қалдырушы ма ем? Не айтып тұрсың? Кел, мiн!– деп, бiр-ақ байлады да, Абайды аяғынан алып көтерiп, жайдақ биеге мiнгiздi. Досының мына мiнез, мына сөзiне Абай аса қуанып кетiп, қатты риза боп:
– Шiркiн, Ербол! Неткен жақсы едiң? Дос жақсысы сен екенсiң ғой. Естен кетпес iс еттiң-ау!– дедi.
Сүйткенше Ербол өзi қызыл өгiзге мiнiп ап, бас жiбiн Абайға ұстата берiп:
– Абай, сөздi қой, тарт!– дедi.
Көк бие мұз iшiнде пысқырып, толқып, тайғанақтап отырса да, жығылмады. Қызыл өгiз де қара тартып ерiп отырып, аман шықты.
Екi жас жiгiт арғы жағаға шығысымен, өгiз бен биенi қоя бердi де, жарды жағалап бұғып отырып, төмендеп кетiп, бiрталай жер ұзап барып, қыратқа шықты. Содан Ерболдың үйiне келдi.
Қораның алдына жете бере, Ербол Сүйiндiк қыстауының жанында, төбе басына шығып, биесiн көздеп жүрген қойшыны көрдi.
– Өй, көк биенiң бүгiнгi еңбегi жетедi. Ол қойға бүгiн бармайды. Бүгiнше қойыңды жаяу бақ!– деп, қылжақтай күлдi.
Абай үйге кiрген жоқ. Далада тұрып, атын ерттетiп алды. Ерболмен соншалық ырзалықпен, шын досша қоштасты да, өзендi құлдап, желiп жүрiп кеттi.
5
Құнанбай келген уақытта елдiң алды қыстаудан киiз үйге шығып қалған. Әр қыстаудың жанындағы тақыр көгалдарда аздаған ақ үйлер, қоңыр үйлер көрiнетiн. Кемпiр-шалы бар үйлер тамнан түгел арылып шықпай, жастар жағы ғана тынысы кең киiз үйлерiн көтерген тәрiздi. Жас қозы, бота, бұзаулар да әлi қораны жағалайды.
Жазғытұрғы ауыл қолдан түлеткендей бiр түрлi бiр жас иiске, жас өмiрге толы. Әдемi реңдi, әлденеше түстi балапан қозылар, лақтар күн шуақта секiрiп, дамылсыз маңырайды. Үлпiлдек жүн, үлкен қара көздi боталар көрiнедi. Жылқы iшiнде ұзын құлақ, бұйра жүн, сүйкiмдi құлындар көбейген. Ересек тартқан, тез шираған бұзаулар да құйрығын шапшып ап, тынымсыз безiп, ортқып ойнайды. Осындай өрбiп өскен бар жанды, дүние тiршiлiктi даттайды.
"Өнген, өскен жарастығы бiз". "Жоқтықтың барлыққа жiберген келгiнi бiз" дегендей шаттана жайнайды.
Құнанбайдың екi аулы да Жидебайға жиылған. Әр үйде қысыр сауылып, жылтыр қара сабалар ертеңдi-кеш күрпiлдеп, пiсiлiп жататын.
Жалғыз Құнанбайдың өз ауылдары емес, исi Ырғызбайдың, Топай, Жуантаяқтың да көп ауылдары Құнанбайды зор қошеметпен қарсы алды.
Әлденеше күн сүйiншi тiлесiп шапқыласқан жақындар топ-топ болып, Құнанбайға келедi. Сәлем берiп, қонақ болып, қалың-қалың жиындарды өз ауылдарына ертiп барып, ертеңдi-кеш қонақ қылып жатты. Биылғы қыс жайлы боп, жақсы өткен. Сүр мол. Пiшенге байлаған, Құнанбайға сыбаға деп арнаған семiз қойлар, жұнттай жабағылар, арда емген тайлар да болатын.
Малды ағайынның бiрталайы сондайлардан сойып, Құнанбайды барлық шеше, бәйбiшелерiмен, бала-шаға, туысқандарымен шақырады.
Баласына айтқан көкқасқасын Зере сойған. Күнкенiң аулына апарып, Құнанбай өзi айтқан көкқасқасын да сойды. Бұл екi күнгi сойыс Құнанбайдың ел жиып, ру-руды жақынға, жатқа бөлiп, екшеп алуына қажет едi. Бейнет кешiп келгенде, алдынан шыққан кiм, шықпай қуанбай қалған кiм? Соны айыру үшiн керек.
Осындай жиында үлкендi-кiшiлi рулардың атқамiнер, ақсақал, қарасақалы араласып жатты.
Анау күздегi екi ұдай боп қалған Көкше сияқты ру-рудың басшысы Қаратай ендi Құнанбайдың алдынан шығып бауырына кiрiп алған. Күндiз-түнi тiзесi айрылмайды.
Кешелер айдалды, жеңiлдi, ұлықтық, бектiктен айрылды деген Құнанбай, ендi осы аман келiсiнiң өзiмен, старшын боп келумен бұрынғы лақапты жалғанға шығарған.
Сол жаймен қатар Мырзахандар айтып келген ерлiк ертегiсi де бұл өңiрдiң жас баласына дейiн түгел жеттi. Соның бәрiнiң үстiне мынадай көл-көсiр қонақасы, ұзақ жиын, жағалай сойылып жатқан ақсарбас, көкқасқалар құр ғана келiс қуанышы емес. Бұның iшiнде шеп жию, батамен табысу, ыдырағанды қайта құрау, құрсауын бүтiндеу – қысқасы, мерейiн тағы аспандатып асыру бар.
Осындай сыртқа айбын, iшке медеу болған тойлар жарты айдай айықпады. Бұл кезде ел-елдiң бәрi де қыстауларынан көшiп көктемге, ойға қарай жөңкiлген. Ендi-ендi ғана ауыл-ауылдар арасы күзектегi сияқты қашықтаңқырап, бытырай қона бастаған.
Күнде үйiлiп баса беретiн сәлемшi, қонақтар да саябырлады. Сол кезде Құнанбай үй iшiне, бала-шағасына еркiн тиетiн болды.
Өртеңнiң бауырына қонып отырған Ұлжан аулына Құнанбай екi-үш күндей қонақтады. Күнкенiң аулы да осы арада жақын едi. Абай осы күндерде байқады: әкесiнiң сақал, шашындағы ақ көбейiп, бетiнiң ажымдары да молая түскен екен.
Ұлжан үйiнiң түстiгiне Күнке, Құдайбердi, Айғыздар да жиылып отыр едi. Құнанбай Зереге қарап отырып, осы барлық туысына арнап аз сөз айтты. Онысы - ұзақ жолда көңiлiне көп келген мұң-уайымның үлкенi едi.
Құнанбай өз басының жалғыздығын осы жолы қатты аңғарыпты. Аға, iнiде серiкке жарар медеу жоқ. Баланы ойласа, бәрi де жас. Және бiр өкiнгенi – көп баланы үйлендiрiп, немере сүйетiн шағына жетсе де, сол қызықты өзiне-өзi iркiп, кешеңдетiп кептi. Ендi сүйтiп, балаларының қызығын көрмек.
Бұған Зере бастаған бар шеше қуаныш айтқаннан басқа түк қарсылық бiлдiрген жоқ. Қызық көру дегеннiң белгiсi не, арты не? Ол ер жеткен балаларды үйлендiру, содан әрi немере сүю. Толып жатқан, шексiз бақыт сияқты елестейдi.
Әңгiме арасында Құнанбай: "Осы жолы құдайдан соңғы қуатым құдаларым болды. Адал достықты, шын бейiлдi солардан көрдiм" – деген. Атап айтқандары: Алшынбай, Тiнiбек. Онан соң Тобықты iшiнде тергеуге кетiп бара жатқан жолында Тасболат руының iшiнде Байтас басынан қатты тiлеулестiк көрiптi.
Бұрын үй iшiне мәлiм емес едi. Өзi сол сапарда жалғыз байлаған байлауын бiлдiрдi. Байтастың жас қызы бар екен. Соны Оспанға айттырмақ бопты. Сүйтiп тентек Оспанға Байтастың Еркежан деген қызы қалыңдық боп аталыпты. Үй iшi, әсiресе, шешелер күлiп, мәз боп, Оспанның аяғына тұсау түскенiн өзiне естiрту, түсiндiру жайын ойлап күлiскен-дi.
Осы байлаумен қатар, Құнанбай ендi Ұлжанның басқа екi баласы туралы да жаңалық айтты. Оның бiреуi – Тәкежан туралы. Былтыр ұрын барып келген Тәкежан ендi осы жақында үйленбек. Қайны болса, бар малын алған. Ендi несiне созады? Соның отауы түссiн. . Екiншi, әсiресе, осы отырған барлық үй iшiне шынымен үлкен қам болатын нәрсе - Абайды қайындату.
Құнанбай осы жолы Алшынбаймен уәделесiп келiптi. Осы көктемге байласыпты.
Рас, өзге құданың бәрiнен жолы бөлек Алшынбай. Оның үлкен достығынан басқа, өзi Арғынға белгiлi Қазыбек Тiленшiнiң Алшынбайы. Бұл атраптағы қазақтың одан үлкен аруағы жоқ. Сондай ауылға бала қайындату, әсiресе, ұрын жiберу осал қам емес. Мал-дүниенiң барлығынан да көп үлес, мол шығын шығару керек деген сөз.
Бiрақ Құнанбайдың бұл байлауын да шешелер ақ тiлеумен қабыл алды. Тек Зере ғана:
– Ел жайлауға шығып, арқа-басы кеңiген соң барған лайық болмаушы ма едi?– деп едi.
Оған Құнанбай:
– Оның рас-ау, бiрақ Алшынбайдың жазғы жайлауы ары шалқып, ұзап кетедi. Бару, келудiң жолы алыстап, мойны қашықтаған соң, жүрiс ауыр болады. Айдаған мал да күйзелiп жетедi. Қайындата баратын үлкендер бар, оған да ауыр. Және қыс жақсы бопты, мал тойынтам дейтiн емес, ажарлы мал осы күнде де бар. Ендеше, құдай бұйырса, осы бiр бестi-алтылы күн iшiнде қамданыңдар да, сапар шегiңдер. Өзiң барасың ғой. Төркiнiңе өзiң бастап бар балаңды!– деп, Ұлжанға бұйырды.
Ұлжан бұны да жақсы қабыл алды.
Осы әңгiме шыққан соң, үй iшiнiң барлық кеңесi, ақыл, мәслихаты сол Алшынбай аулына ұялмай, орнына сай қып бару турасында болды.
Байлаған байлауын көп ырғап, көп көпсiте бермейтiн Құнанбай сол жерде баратын кiсiлер жайын, апаратын аяқты мал, жыртыс жайын, ақша, пұл, күмiс қазына жайын кесiп-кесiп, өзi айта бастады.
Үй iшiнiң бұл жөнiндегi сөздерi қалай да болса, аз болған жоқ, ұзақ болған. Өйткенi, жыртыс болсын, толып жатқан ырым, iлу болсын, барлығын да осы арада бiр сөйлескен соң, екшеп алысу керек. Ұлжан соның бәрiн атап айтып, анықтай бастаған.
Баратын қара малды айтқанда: жетпiс жылқы, отыз түйе аталды. Құнанбайдың құласы мен жиренi деп, жұрт аңыз қыла бередi. Алшынбай аулынан аяры жоқ. Сол себептi жылқының iшiне бiр құла айғыр, бiр жирен айғырдың үйiрi кiрсiн. Басы сол болсын дескен. Осыдан арғы үлкен әзiрлiктi тiлейтiн – жыртыстың бұл матасы.
Оған дәл осы түнде Семей қаласына Ызғұтты мен Құдайбердi жүретiн болды. Қалада Тiнiбекпен ақылдасып отырып, төрт күннен қалмай барды алып, қайта жетуге бұйрық болды.
Үлкендердiң осындай кеңестерiнде бала атаулыдан жалғыз Құдайбердi ғана бар-ды. Өзге балалар кейiн есiттi.
Әрқайсысы өз басына арналған байлауды әр түрлi қарсы алған. Оспанға Айғыз бен Ызғұтты екеуi келiп отырып:
– Саған қалыңдық айттырдық!– дегенде, ол басында ұқпай қалып, қайта сұрап:
– Қалындық деген не? Қатын ба?– дедi.
Ызғұтты бұған ұғындырып кеп, қалай көретiнiн сұрағанда, Оспан бөгелместен:
– Е, алам... әкел! Маған қатын керек!– дедi.
Абай өзiне арналған хабарды үнсiз ғана аңырып тұрып тыңдады. Iшi аса бiр суық нәрсеге қақтыққандай тiксiнiп қалды. Сол сәтте Тоғжан есiне түсiп, оның алдында қылмыс жасағалы тұрғандай сезiнiп едi. Абайға жаңа хабарды айтқан шешесi болатын. Ұлжан баласының мына пiшiнiн жақтырмады. Бiрақ iшiнен:
– Ұялғаны шығар, – деп байлаған.
Абай бiрнеше күн қатты толғанып, жапа-жалғыз ойланып жүрдi. Қалыңдық деген мұнда бар. Сол сияқты айттырған күйеу Тоғжанда да бар. Қайындамай, үйленбей қалу мүмкiн емес. Ата мен ананың әмiрiнде. Бармаймын деп айтарлық сылтауы жоқ. Бар жүрек, бар қиялы Тоғжанмен туысып тұрса да, мынау тұсауға көнбеске шара жоқ. Осындай iшi бiр жақта, сырты бiр күйде болған, аса бiр қиын, енжар күйде Абай қайнына аттанды.
I
Құдасының аулына Ұлжан отыз шақты кiсiмен келген. Алшынбай бұлар келер қарсаңға мол сулы, кең бiр жазыққа кеп қонған екен. Қазыбектiң өзiнен тараған ауылдар, көршi туысқандары бар, барлығы қырық шамалы ауыл осы жерге сiресе қоныпты.
Қонақ келетiн болғандықтан, бұл өлке биелерiн де жылдағыдан ерте байлапты.
Дағды бойынша Ұлжан бастаған үлкендер құданың аулына күйеулерден бiр түстiк бұрын келiп түстi. Ұлжан қасына әйелден Қалиқаны, күтушi келiншек Қатшаны алған едi. Еркектердiң үлкенi – қазiргi бас құда – Ызғұтты. Содан басқа, әлденеше ақсақал, әншi жiгiттер, атшылар бар.
Абайдың қасындағы жас жiгiттер саны он екi. Мұның көпшiлiгi Ырғызбайдың жастары және күлдiргi Мырзахан, атшабар Жұмағұл. Жақын туысқаннан Тәкежан бар. Осы топқа Абай өзi шақырып Ерболды қосып алған. Жетi-сегiз күндiк жол бойында Абай мен Ербол үнемi жұбы жазылмай, бiрге болған.
Ұлжан Алшынбайдiкiне көп қазына әкелдi. Келген жылқы, түйеден басқа, жыртыстың бұл-матасының өзi екi үлкен атанға артылып келiп едi. Оның iшiнде келiнге жасау тiгiлетiн батсайы, мақпал, манат, дүрия, шағи бөлек салынған. Бiрер сандық осы қымбаттарға толы болса, өзге теңдерi құда-құдағилар сыбағасы. Шапан, кемзал, көйлек, шаршы. Және толып жатқан ырымдар бойынша төленетiн сый-сипат.
Қалыңмал басы Алшынбайдың өзiне арналған кесек күмiс бесiк жамбы. Бұл iлу деп аталып едi.
Екi жаққа да мәлiм iлу киiтке орай.
Осыдан он жыл бұрын Алшынбай аулына Құнанбай кеп құда түсiп, Дiлдәны Абайға айттырған уақытта, бас құда Құнанбайға киiт деп, Алшынбай аулы күмiс тартқан. Ол күмiстiң аты - тайтұяқ, мына бесiк жамбыдан кiшi едi. Тегiнде есептесiп келсе, әдет бойынша, iлу мен киiт құн жағынан қаралас болатын. Бiрақ Құнанбай оны есептемей, Алшынбайға өз бергенiнiң дәл өзiн жiбермептi.
Құда, құдағи келген күнi түнде-ақ барлық кең жазық сый құдалардың қандайлық, мырзалықпен келгенiн бiлiп қалған. Сол түннiң өзiнде Алшынбайдың барды аямай, мырзалыққа мырзалық орай етiп көсiлетiнi мәлiм болған. Құдағи мен күйеулерге арналып, үш үлкен аппақ үйлер оңашарақ тiгiлген екен.
Сол үйлердiң қонақасысы: қысырдың семiз тайынан, құнан қой, ту қойлардан, үйiткен марқадан басталды. Алшынбай Ұлжан отырған үйдiң есiгiн аштырып, тысқа семiз асау құла тайды көлденең ұстап тұрып, қонақтардан бата тiлеттi.
Абайлар Алшынбай аулының тұсына бiр шақырымдай жер қалғанда, иiрiле тоқтасты. Ендi тобының iшiнен Тәкежан, Мырзахан сияқты жасы үлкенiрек жолдастар бөлiнiп, хабар айта кеттi. Абай мен Ербол және үш жiгiт аттарынан түсiп, қарсы алушы қыз-келiншектердi тосып қалды.
Осыдан осылай толып жатқан күйеу дәстүрi басталатынын мойынға алып, Абай Ерболға:
– Осы үйлену деген ата-анаға да, жастардың өзiне де қуаныш қой. Солай емес пе? Ал ендеше сол қызығына жеткенше күйеу мен қалындықтың жолына ырым-жырым, әдет-дәстүр деп неше алуан құбыжықтар қоятыны несi?– дедi. Ербол бұған күлдi.
– Рас айтасың, құбыжық екенi рас. Дәл осы қазiр кiм келедi? Қандай асау жеңгелер екен, не бұйырар екен деп, мен де үркектеп тұрмын!
Күйеу қасында қалған жiгiттердiң бiрi Жұмағұл атшабар. Ол өзi әлдеқашан үйленген. Мұндай қиындықтың талайын көрiп өткен. Абай мен Ербол жол көрген бiреу керек деп, мұны ылғи басщы боп отыруға лайықтап, өз қастарында ұстайтын боп едi.
Жұмағұл ауыл жаққа қарай түсiп:
– Әлi тұра тұр, басыңда үкiң жоқ деп қиғылық салады! Тымағыңды көзiңе кимесең, жақтан да ұрады. Екеуiң бе? Ербол екеуiң талай құқайды көресiң.. Не қыласың, тек ұсына бер!
Басқа үкi тағу – бар күйеудiң әдетi. Ол ғана емес, қызыл манат шапан мен биiк өкше етiк киiп, елден ерекше ұзын төбе тымаққа үкi тағып алу, бұл өңiрдiң бар күйеуiне жол болатын.
Абайға ауылдан шығар жерде Зере, Айғыз сондай киiмдердi әзiрлетiп ұсынған-ды. Кәрi әже әшейiнде Абайдың дегенiне көне берсе де, бұл тұста ырық бермей, қатты бұйрық еткен:
– Ата-бабаң жолы осы! Барған елiң сенi кiнәламайды, "әкесi күйеу, шешесi қалыңдық болмаған ба?" деп бiздi мiнейдi. Ки!– деп, дәл аттанар жерде Абайға жаңағы күйеу киiмiнiң бәрiн кигiздi.
Абай сол күнi өзiнiң өзгеше қалпын бақсы-құшнаштай көрген. Өз ауылдарынан шығысымен, Ұлжанға кеп:
– Япырау, мен күйеу болсам, Бошанға күйеумiн, Тобықтыға, Тарақтыға күйеу емес ем ғой. Жолдағы елдiң бәрiне мен күйеу деп, жынды кiсiше шақыратыным не? Рұхсат етiңiз, барар жерде киейiн, әзiрше өз киiмiммен барам!– деген.
Ұлжан мұны терiс көрсе де, көнген-дi. Сол Абай жаңағы бақсы мен салға ұқсататын күйеу киiмiн әлi кимеген. Үкiлi тымақ, қызыл шапан қоржында. Жұмағұлдың жаңағы айтқаны сол. Арнаулы киiмдi кимегенге ол өзi ырза емес-тi.
Ендi Абайдың сескенгенiн әбден түсiнген Жұмағұл тағы бiр уақыт:
– "Құрсаулы жаудан қорықпаған жүрегiм, қайынға барғанда жеңгелерден қорықты" деп, Барақ айтқаны қайда? Қорқарын қорқарсын! Бiрақ, әйтеуiр түбi қайыр. Менiң бiлетiнiм сол-ақ, – деп, Абайларды күлдiрiп алды.
Ербол бұған бұрын айтқан тiлегiн қайта айтып:
– Әйтеуiр қай жерде тәжiм ету керек, қай уақытта тұру керек, қай уақытта тымақты көзден алып, кең отыруға болады, бәрiн өзiң айтып отыр! – деп өтiнiп тұр.
Абай Ерболдың ендi басқаша мiндетке ауысқанына қарап, ойланып қалды. Бүгiн Абаймен бiрге, күйеу өтетiн тар есiк, тас босағаның. Бәрiн бұл да өткелi тұр. Соған бар ынтасымен кеткен. Тiптi Абай ойламаған жайдың бәрiн де Абай үшiн бұл ойлайды. Мұнысы да достығы. Абайға бар ынтамен берiлгенi. Бiрақ мынау Ербол мен анадағы Ербол қайда? Бұл қазiр екi кiсi сияқтанып барады. Сонда қайсысы ыстық? Қайсысы қымбат?
Дәл осы кешке шейiн Абайға таңдатса, анау Ербол, қызыл өгiзге мiнiп, тасқын судан Абай үшiн өтiп келген Ербол, аспанда тұрғандай жоғары.
Осы жолға ере шыққан күнi Ербол Абайға аса бiр өзгеше сәлем әкелдi.
Тоғжан мұның Абай қайнына бiрге баратынын естiп отырып:
– Ай батқандай қылды. Да, адастырып кеттi ғой! Бiрақ сонда да жолы болсын! Жақсы қызық көрсiн, сәлем айт!- дептi де, Ербол кете бергенде, орамалымен көзiн басып, жылап қапты.
Осыны есiткелi Абай жол бойында бiр сейiле алмады. Өзiн бiр бұйрық қуып, ерiксiз әкеле жатқандай көретiн. Осындай күйлерде күйеулер тосып тұрғанда, бiр шақта, сам жақтан күлкi естiлдi. Әйелдер күлкiсi. Келесi секундта көп шолпының шылдыры да жеттi. Күйеу алдынан шыққан қыз-келiншек екен. Қалың топ. Ақ жаулықты келiншектер, үкiлi кәмшат бөрiктi қыздар көрiнедi. Айнала жүгiрген балалар да көп. Абайлар топталып тұр. Жақындай бергенде, келiншектердiң алдыңғы қатарында, орта тұсында келе жатқан бiреулерi:
– Абай қайсы?
– Күйеу қайсы бұл!
– Бәрiнiң киiмi бiрдейi несi! Күйеуше неге киiнбеген?– десiп, жақындап кеп, амандаса бастады.
Абай жаңағы үндердi естiгенде, сескенiп қысылып қалды. Ендi бiраз бойын жинап, күлiп:
– Қайсымызды ұйғарасыз, сонымыз Абай болсын!– дедi. Келiншектер күлдi де, Абайдың дәл өзiн таныды. Бiрақ тани сала, бiр келiншек:
– Қой, шырағым! Тобықты тымағын аулыңда киерсiң. Бiздiң аулымызда күйеу тымағымен жүр!– деп бұйрық бердi.
Осы жайды күлкi етiп, қалжыңдай бастаған келiншек, күйеу киiмiн iздеп, сұрау салды. Жұмағұл шыдамады. Атының қанжығасынан қоржынын шешiп алып:
– Бәсе, ки десем бiр көнбейдi.Ал, мiне, үйретiп алыңдар! Бар киiмi мына менiң қанжығамда, – деп, келiншектерге бердi.
Осы кезде келiншектерге ерiп келген балалар күйеу жiгiттердiң аттарына екiден, үштен мiнгесiп ап, шаба-шаба жөнелiстi. Абайдың мiнгенi, ақ жал, сары жорға ат. "Күйеу атымен күл тасы" дейтiн әдет бойынша, ендi ақ жал аттың көзi ашылмайтыны мәлiм.
– Өзi жорға ғой!
– Ойбай, рақат екен!– деп, мiнгесiп алған үш бала соқтырып, тайпалта жөнелген. Алшынбай аулына күйеулер мен барлық қыз-келiншек жаяулап келдi.
Күйеуге арналған үй өзге үйлерден де ерекше шатырдай аппақ екен. Iшiнде жүк, сандық көп емес. Кең болсын деп, бос қойыпты. Бiрақ үйдiң керегелерi көрiнбейдi. Уықтың қарына шейiн жағалай, тұтылған, ылғи су жаңа жiбек кiлем. Ашық түстi бояулары да, ұсақ шебер өрнектерi де үйдiң iшiне қызыл, жасыл көрiк берiп тұр. Есiктен төрге шейiн жайылған тақыр алаша, манат мақпал мен оюлап сырған үлкен-үлкен сырмақтар. Соның үстiнде қабат-қабат жаңа көрпе, кестелi жастықтар. Үлкен бұйымынан – оң жақта әдемi сүйек төсек тұр. Он бес қатардай жiбек көмкерудiң үстiне құс төсек, үлкен ақ жастықтар, шағи көрпелер жиналыпты. Көкшiл-қызғылт өңi бар шiлтерi шымылдық биiк төсектiң жоғары жағын перделеп тұр.
Абай осы төсектiң алдына кеп отырғанда, екi жағынан Ерболдар отырған жоқ. Балдыздар, құрбы қыздар, қайынбикелер отырды.
Солардан жоғары таман Ербол, Жұмағұлдар орналасты. Олар да бiрыңғай, өкшелеп қалмаған. Орталарына үлкен сырғалы, кәмшат бөрiктi кекселеу қыздар араласып отырысқан екен.
Күйеулер осылайша орналаса бергенде, жаңағы бiрге келген келiншектiң үшеуi кiрiп кеп:
– Шымылдық, шымылдық түсiр!– дестi.
Абай қасындағы ақ құба қыз атып тұрып, атлас шымылдықты сусылдатып түсiрiп жiбердi. Сүйткенше, әлгi келiншектер есiктi шалқасынан ашып:
– Кiрiңiз, кiрiңiздер!– деп, тысқа дауыс бердi де, күйеулер жаққа қарап. – Ал, балалар! Үлкендер! Енелерiң келедi!– дедi.
Абай, Ербол, Жұмағұл және қастарындағы бар қыздар орындарынан iлезде тұрысты.
Шымылық түсiрулi. Үй iшiне үш үлкен әйел кiрдi. Ортадағысы Абайдың үлкен енесi - Алшынбайдың әйелi, семiз, қара бәйбiше. Қасындағы орта жаста, ақ сары әйел – Абайдың өз енесi, Түсiптiң қатыны.
– Ал, шешелер, көрiмдiк!
– Көрiмдiк кәнi!
– Болмаса, балаларыңды көрсетпеймiз, бетi ұялады!– деп, алғашқы келген келiншектер, күлген бойларында, шымылдықтың шетiн ұстады.
– Алыңдар! Көрiмдiк сендердiкi! Бiрақ бiзге баламыздың жүзiн көрсетiңдер, алыңдар!– деп, үлкен бәйбiше қолына шашуын алды. Сол сәтте атлас шымылдық шалқая ашылды. Күйеулер бұл кезде төмен иiлiп, тәжiм қып тұр екен. Үлкен бәйбiше:
– Өмiр-жасың ұзақ болсын! Алдыңнан жарылғасын, қарағым!– деп шашуын шашты. Лақтырғаны бiр табақ өрiк, мейiз, кәмпит.
Өздерi осы ауылдың балалары болғандықтан иiлмей Абайларға күле қарап тұрған қыздар, шашуды теруге тап берiстi. Күлiсiп, таласып алып жатыр.
– Қадамың құтты болсын! Қызығың ұзақ болсын, қарағым Абай!– деп, Абайдың өз енесi де тiлеуiн айтты. Күйеулерiнiң жауап айтуы шарт емес. Олар үндемей сызылып қана тұр.
Сол кезде екi ене жақындап кеп Абайдың бетiнен сүйдi де, көп бөгелмей шығып кеттi.
Абай бұл кеште өзiнiң өзгеще халiне үйрене алмай, қатты қысылумен болды. Ұзын тымақ та көзiне түсiп, терлетiп мазасын кетiрiп отыр.
Әсiресе, қиыны: келген мен кеткен де, есiктен қарағандар да, жабықтан сығалағандар да, мынау жағалай отырған қыз-келiншек те қайта-қайта Абайға қарасып, көздерiн алмайды.
– Күйеу көрiктi ме екен?
– Баламызға сай ма екен?
– Қайтiп отыр екен?– деген, ылғи бiр бөтен, қадалғыш көздер.
Жiгiттi жiгiт емес, келiн еткендей, елден ала бөтен киiм киiндiрiп қойып, көлденең тартып: "Мiне, мынаны көрiңдер!" деген сияқты.
Күйеулер үйi аз отырып шай iшкенше, оншалық жазылып жадыраса алмады. Жұмағұл, Ерболдар үй iшiне түгел жететiн қалжың, әзiл айтпай, тек өздi-өз қасындағы қыздармен ғана ақырын, сыпайы түрде тiл қатысып отыр.
Абай бағана үйге кіргеннен бері, өзінің жоғары жағында отырған екі-үш сәнді, сұлу қыздардың пішініне көз салып, бір нәрсеге қайран болды. Бұл қыздардың пiшiнi соншалық аппақ, беттерiнiң ұшы да дымыпақ ашық қызыл реңденiп тұр.
Абай бұл жақтың әдетiн бiлмеушi едi. Қарқаралы маңындағы Бошанның ер жеткен қыздары беттерiне опа-далап жағатын.
Шайдан кейiн күйеулер үйiне Тәкежан, Мырзахан сияқты, бағана бөлiнiп кеткен үлкенiрек жiгiттер келдi. Солармен бiрге әншiлер, сауықшы жолдастар және осы ауылдың өз жастары да қоршалай кеп қалды. Үй iшi бұл топтар келiсiмен күле жайнап, даурыға көбейiп, әзiлi, күлкiсi молайып, жанданып кеттi.
Күйеудi қоршаған қыз-келiншекте сан жоқ. Бiрақ осындай шат-шадыман думанның тап ортасында боларлық кiсi - қалыңдық болса, Дiлдә болса, ол әлi көрiнбедi.
Абайдың бұл келiсi: ұрын келу деп, жыртыс сала келу деп, кейде есiк көре келу, қол ұстау деп те аталады. Ең алдымен алғашқы келiс осы. Өзге келiстердей емес, күйеу бұл жолы алғашқы күндерде талай нәрсеге көндiге бiлу керек. Сол өзгешелiктiң үлкенi – қалыңдықты оңай көрсетпеу.
Екi жақтан табысқан ата-ана әуелi осы келудiң үлкен тойын жасау керек. Той оңай емес. Көп қиын қаммен, асықпай iстеледi. Сол тойдың артынан барып қана қол ұстау кешi болады.
Сүйтiп, Абай алғашқы күн ғана емес, тағы екi күн өткенше де өз қалыңдығы қандай екенiн, кiм екенiн көре алған жоқ, бiлген жоқ.
Бұлар келген күннiң ертеңiнде Ербол ғана барып, Дiлдәмен амандасып, жүз көрiсiп қайтты. Қалыңдықтың түсiн, отырысын Ербол айтқысы кеп едi. Ол өзi Дiлдәның ажарына қатты ырза боп, сүйсiнiп келген. Бiрақ Абай айтқызбады. Сөздi басқа жаққа бұрып кеттi.
Жастарды күттiрген той Абайлар келген соң үшiншi күнде болды. Бұл күнi Абай отырған үйге келiп кеткен қатындардың саны айтып болғысыз, мол едi. Таңертеңнен берi әлденеше топ бәйбiшелер, қыз-келiншектер, ұрысқақ, тентек жеңгелер өттi. Бәрiне сызылып сәлем етуге Жұмағұл мен Ербол жалыққан жоқ. Абайды үнемi, қайта-қайта:
– Ал тұр!
– Ал, келiп қалды!
– Ойбай ана кiсiлердi қара!– деп, ылғи үркiтiп тұрғызып, тәжiм еткiзумен болды.
Күйеу үйi бұл күнi үздiксiз шырқаған ән, мәз-майрам күлкi, дамылсыз шашу. Тоқтамай әкелiнiп жатқан қымыз, шай, жиюсыз дастарқан болатын.
Мезгiл түске тақай берiп, жастар еттерiн жеп болған кезде, тыстан:
– Той! Той басталды!
– Атқа, атқа қоныңдар!– дескен үндер келдi.
Абай мен барлық осы үйдегi еркектер тысқа шығысты. Күйеулердiң аттары тегiс ерттеулi, кермеде екен. Ат үстi ойын-сауықты көп жұртпен бiрге көру күйеуге де рұқсат етiлетiн. Қыз-келiншектер ауылда қалып, Абай өз жолдастарымен, он-он бес кiсi боп бөлек аттанып, әрлi-берлi жүрген қалың топтан оқшауырақ шығысты.
Күйеулер мен құдалар жағы ерте сайланып, ерте аттанған екен. Абай Алшынбай аулынан сыртқарырақ шыға берiп, Ерболмен бiрге оңашарақ тоқтап, мынау кең жазықтағы ауылдардың қонақ күткен көрiнiсiн тамаша қылды.
Бұл той Алшынбайдың үлкен той етем деген бiр мерекесi екен. Жиылған қонақтардың аттары топ-топ. Үйiрiм-үйiрiм қара нөпiр боп көрiнедi. Жалғыз сол аттардың өзi де бiр қос жылқыдай. Әсiресе, үлкен белгi, тойға тiгiлген үйлер. Солар саны елу-алпыс. Алшынбай аулынан бiр шақырымдай жоғары, қалың көк шалғынның ортасына ұзыннан-ұзақ қатар боп тiгiлiптi. Ас пiсiрген жер ол үйлердiң маңында емес, жаңа Абайлар шыққан ауылдың шетiнде. Қазiр сол ас басынан анау алыстағы қонақ үйлерге қарай күтушiлер жосылып жатыр. Күтушiнiң бәрi де ат үстiнде. Бастарын ақ шытпен керте байлап алған аспазшылар жиырма шақты жiгiт.
Бiр өзге салтанаты: осы жiгiттердiң бәрi де жорға мiнiптi. Аттары қан сорпа болған, өңшең жел қайықтай жылмаңдаған жараулар. Сол жиырма кiсiлiк күтушi қонақ үйлерге қарай Алшынбай аулынан ағыза жөнелiседi. Қолдарына қос табақ алған жiгiттер тiзгiндерiн ауыздарына тiстеп алыпты. Арттарында егде тартқан жай шапқыншы сияқты үлкен күтушiлер бар.
Олар табақшылардың атын қамшылап айдап, қуып отырады. Ыңғайлы, шапшаң табақшылар ат үстiнен көсiлтiп кеп, табақтарының сорпа-тұздығын төкпестен ұсынып, қонақ үйлердiң алды-алдына тұра-тұра қалысады. Үй алдында тұрған нағыз күтушi ақсақал, қарасақалдар сол табақтарды шапшаң алып, үй iшiне сүңгiтiп жатыр.
Сөйтiп қазаннан жаңа түскен ет, бiр қолдан бiр қолға лып-лып етiп, салқындамай, тоңазымай лезде жетiп тұр.
Қонақ үйлер дағды бойынша көп жедi. Сол үйлер мен ас үй арасында жиырма табақшы бiр емес, екi емес талай рет жорғаларын асыға тайпалтқан едi. Бұл сыйдың басы Абайлар тысқа шықпай тұрып басталса, ендi бұлар тыста көп уақыт тосып тұрған кезде де аяқтамай, бiтпей жатты.
Қонақ үйлердiң iшiнде әр жерге орнатылған емiзiктеген сабаларды бұрап болып, жаңағы табақтарды құрғатқан кезде ғана тойшы халық аттарына мiне бастады.
Тыстағы ойын: ат шабыс, көкпар, серке тарту, теңге алу, балуан күрестiру – баршасы да осы күнi болды. Ойын бiтiп, күн бата тарқар кезде, Алшынбайдың тойынан қайтқан кәрiлер:
– Тойы той-ақ болды!
– Әкелген қалыңмалына сай Алшынбай да көл-көсiр қылды!
– Күйеу келген той дәл бiр астай болды, не қыл дейсiң?- десiп, мақтасып қайтқан.
Осы күнi кешке Абай ең алғаш рет қалыңдығын көрдi.
Күйеудiң үйiне бұл кеште халық сыймай, кернеп кеткен. Қазiр мұнда Алшынбай, Ұлжан, Ызғұтты бастаған екi жақтың үлкендерi, бас құдалары лық толы. Абайлардың алдына шымылдық түсiрiлiп, үлкендерден жастар жағын бөлiп тұр.
Үй iшiнде сөйлессе де, күлсе де, ашық үн қататын, сол төрдегi үлкендер. Шымылдық iшiнде тек сыбыр мен ақырын күлкi ғана бар. Онда да өз аулына еркiн қыздар күледi.
Осы жаймен бiраз отырған соң, есiк жақта үлкен қозғалыс басталды. Босағаға жақын отырған келiншектер түрегелiп, шымылдықты есiкке қарай созып тұрған уақытта, тыстан бiр топ қыздар кiрдi. Солардың ортасында басына қызыл жiбек шапан жамылған, бетiн түгел бүркеп алған – қалыңдық бар.
Абайлар Дiлдәның бойын ғана көрдi. Ол кебiсiн шешiп жатқ анда, сырт сымбаты талдырмаш, бiрақ аса сұңғақ бойлы, биiк көрiндi.
Абайдың төменгi жағынан орын босатылған-ды. Қалыңдық осы араға келiп, шапанын басынан алмай, күйеуге азырақ сырт берiңкiреп, қырындау отырды.
Абай амандасармыз деп ойлап едi. Қалыңдық бетiн бұрған жоқ. Сондықтан екеуi амандаса да алмады.
Дiлдә келiсiмен ас жасалып, төр де, шымылдық iшi де ас жедi. Бiрақ күйеу мен қалыңдық көп дәм татқан жоқ. Сол астың артынан төрде отырған, түсi Абайға көрiнбейтiн бiр молда неке оқыды. Суық су құйған бiр кесе төрдегi жұртты жағалап кеп, Абайға ұсынылды. Абай ұрттады да, Дiлдәра бердi.
Осының артынан екi жеңге ақырын күлiсiп кеп, Абай мен Дiлдәның алдына қарсы отырып, екеуiнiң де оң қолдарын алып, бiрiне-бiрiн ұстаттырды.
Екi қолдың арасында бiр қабат сусылдаған жiбек жүр. Сол арқылы ұстатады екен. Абай Дiлдәның жiңiшке саусақтарын көбiрек ұстап қап едi. Алдында отырған бiр жеңге ақырын мысқылдап, Абайдың қолын тарта берiп:
– Тоқта, жабысып қапсың ғой! Берi кел! Шаш сипа!– дедi. Жақын отырған қыздар күлiп жiбердi. Жеңге Абайдың қолын өзi көтерiп апарып, Дiлдәның арқасындағы қос бұрымына тигiздi. Әлi де Абай қолының астында жаңағы жiбек жүр. Сол жiбекпен Абай бiр-екi рет сипап өттi.
Қол ұстату, шаш сипату деген атақты ырымдар осы. Шаш сипардың алдында күйеу жақтан берiлетiн үлкен сыйы болады. Жаңағы Абайды мысқылдаған ашық жеңге сол шаш сипарды Ұлжаннан бiр сыбаға қып алған екен.
Некеқияр мен той салтының бәрi өткен соң, үлкендер тегiс дауыстап бата қылысты да, жалпыға айтқандай боп:
– Қайырлы болсын!
– Ұзақ қызық берсiн!
– Құтты, құтты болсын!– дестi. Шымылдық арқылы Абай мен Дiлдәға айтқан ата-ананың тiлектерi едi. Осыдан соң барлық үлкендер қауырт көтерiлiп, шығып кеттi.
Олардың артына iркiлiп қалған жастар да бұл кеште көп отырмай, ерте тарасты. Күйеу, қалыңдықты оңаша қалдырудың қамы сияқты.
Абай әлi күнге Дiлдәмен тiл қатысқан жоқ. Бiр-бiрiнiң жүздерiн де жақсылап көрiскен жоқ. Жалғыз-ақ есiктен келiп, шымылдық iшiне кiрiп, Абай қасына отыра берерде ғана Дiлдә өз бетiн ашпай, Абайды сығалап көрiп қалған. Онда да бiр-ақ сәтке көрген.
Үй iшi сейiле бере, жаңағы шаш сипарды алған жеңге Абайға:
– Жә, ендi бiз төсек жайлаймыз. Сен бiраз тысқа шығып сейiлiп кел!– дедi.
Абайға бұл сөз, бiр түрлi түрпiдей тиген қатты тұрпайылық сияқты көрiндi. Бiрақ, бөгелген жоқ, атып тұрып, тысқа шығып кеттi. Үй маңынан барлық жұрт арылыпты. Күйеу жолдасы Ерболдар да кетiп қапты. Абай жалғыз. Түн жарық емес, бұлты бар ма, тастай қараңғы екен. Күйеу жiгiт жапа-жалғыз аяңдап, ұзаңқырап бара жатты.
Дiлдә да жолдас қыздарынан арылған. Жаңағы екi жеңгемен бiрге қалған едi. Оны бiр жеңгесi ертiп, бөлек шығып кеттi де, екiншi жеңге үлкен төсектi бұзып, шымылдықты түсiрiп, орын сайлай бастады. Дiлдәны ертiп шыққан ең жақын жеңгесiнiң бiрi болатын. Ол қалыңдықты құшақтап ап:
– Ал, еркем, күйеу қалай екен?– деп сұрады.
Дiлдә қымсынған жоқ:
– Қайдан бiлейiн? Бiр жуан қара ғой!– деп ап-ашық қомсынғандай сөйледi.
– Қой, байқамағансың ғой. Қара торының әдемiсi ғой!- деп, жеңгесi жұбаныш айтты.
Жалғыз кеткен Абайдың көңiлi қазiрде бiр түрлi енжар. Жүрегiн әлдеқандай ренiш, өкiнiш басқандай. Өзiнен-өзi суық тартып, сұлқ түсiп, жүдеңдеп барады.
Барлық осы күйеулiк жайын лезде қайта шолып өттi. Мол дүниемен, салтанат, нөкермен құда, күйеу боп келiстi. Мұнда да қонақ асы, күтiм, той-жиын, сән-салтанат олқы емес. Өңшең ынтымақ. Мол тiлек, жағалай бата. Бәрi де кiм үшiн? Екi жастыңбағы, қызығы үшiн дейдi. Бiрақ ендi бағып қараса, олар үшiн емес. Сол үлкендердiң өз ойларындағы сыпайылық, сыйластық, дәстүр үшiн.
Ал, Абай мен Дiлдә болса, әлi тiптi пiшiндерiн де көрiскен жоқ.
Бiрақ үлкендер үшiн ол тiптi ойландырар да iс емес. Күйеу мен қалыңдық ең алғаш бiлiскен, көрiскенде, анау салынып жатқан төсекте ғана бiлiсу керек.
Абайдың оқыған кiтабы көп. Ғашық дос, асыл жар дегендер бұның әлi күнге дақсыз келген жүрегiне соншалық бiр биiк, пәк заттай көрiнетiн. Шұғыласына тал бойын ұйытқан, ой-қиялын сондайлық мүшкiл еткен Тоғжан өзi қаншалық алыста. Бұлт құшқандай., шарықтап елестемеушi ме едi?
Ендiгi бұның жары осыншалық сөлекет ырымдар, үйреншiктi дәстүрлер iшiнде, бұған соншалық арзанға келгенi несi? Екеуiн малша табыстырып тұрған қолдар не деген сөлекет?
Неткен сезiмсiз тұрпайы? Абай осы ойларға жеткенде көңiлi қатты жабығып, iштегi қиял мекенi ойран-асыр боп, құлағандай көрiндi. Жүректе де әлдебiр нәзiк сұлу шырақтар күрсiнiп өшкендей болды. Аяғы қайда басқанын байқамағандай екен. Сыбдыр есiттi. Қараса, бағанағы жеңгенiң бiрi iздеп кептi.
Күлiп, қалжың етiп:
– Немене, қалыңдығыңа бұлданып жүрмiсiң? Неге сонша күттiрдiң?– дедi де, үйге қарай алып жүрдi.
Төсек салған жеңге, жұмысын бiтiрiп кетiп қапты. Мынау Дiлдәны ертiп кеп, үй жанына қойып, Абайды iздеп кеткен екен.
Абай үйге кiрдi. Шымылдық түсiрiлдi, төсек әзiр тұр. Жеңге Дiлдәны кiргiзбей тұрып, Абайды шешiндiре бастады. Сырт киiмiн Абай өзi шешiп едi. Жеңгесi соны iлiп келiп, дәл мәсiнi шешерде, ырымды ескерттi.
Етiк тартар дейтiн бiр алым тағы бар. Күйеудiң етiгiн жеңге шешедi де, тағы ақы алады. Абайдың қалтасына шешесi салып берген ақша бар-ды. Iшiнен аса ыңғайсызданып отырып, Абай сол ақшаны жеңгеге тастады.
Шешiнiсiмен Абай төсекке атқып шығып, шағи көрпенi оранып, жатып қалды. Дiлдә үйге әлi кiрген жоқ. Тыста анда-санда шылдыр еткен шолпысы бiлiнедi. Бұ да жол болса керек. Тым құрыса, шам барда да кiрген жоқ. Жеңге Абайды жатқызып, шамды алып тысқа шықты да, есiк ашып, Дiлдәны кiргiздi.
Қалыңдық қараңғыны жамылып, ар ұялар iске, жүзiн ғана ұялтып, өзi басып келе жатқан сияқты. Абай осы күйдiң бәрiне ендi ыза болып, не қылсаң о қыл дегендей тек жатты.
Бiрақ Дiлдәның бар қозғалысын естiп жатыр. Ол қамзалын шештi. Мәсiсiн де тастады. Бiр сәтте төсекке келдi. Соншалық жасқанбай, тура келдi де, көрпенi аша берiп, орнын сипады. Абай төсектiң шетiне жуық жатыр екен. Күйеу өзi, алғаш қалай жатқанын байқамаған. Қырылдаңқырап шыққан қатқыл дауыспен қалыңдық: – Ар жатшы!– дедi.
Талай күннен берi сан ырымды жасап, мәпелеп, аялап келген екi жардың ең алғаш тiл қатысқаны осы едi. Абай үркiп қалғандай қатты серпiлiп, iрге жаққа бiр-ақ аунады.
Қазiрде Абай көңiлi қандай салқын болса, Дiлдә да сондай жалынсыз. Әдетке, жетекке ергенi болмаса, дәл жүрегiнде ол да Абайды жатырқап келген. Соның үстiне, сен Құнанбайдың баласы болсаң, мен Алшынбайдың қызымын деген өр көңiл де болатын.
Әлдекiмше жасқанып, қылымсыған жоқ. Жеңгелер не бұйырса, соны iстедi.
Осы түннен соң Абайлар Алшынбай аулында он бес күн жатты. Ұлжан он күн өткен соң қайтып кеттi де, күйеулер бес күндей кейiндеп барып аттанған.
Айырылысар кезде Абай мен Дiлдә бiр-бiрiне үйренiскен болатын. Оқта-текте қалжыңдап та отырысады. Дiлдә Абайға сүйкiмдi, сұлу көрiндi. Абайдың пiшiнiне Дiлдә да үйрендi. Бiрақ iштей екеуi де бiр-бiрiне қабыспайды, салқын күйде қалысты.
Үлкендер зор меженiң бiрi деп бiлетiн, өмiр белi ұрын бару болса, Абай содан асты. Бiрақ жас жүрегiне жалынды от қосып қайтқан жоқ. Қайта, бiрқатар жарықшақ, ақау салып, көңiлмен әлдеқандай мосқал тартқандай боп қайтты.
2
Абайлар келгенде, жұрт тегiс Шыңғыс сыртында жайлауда екен. Өз ауылдарының шетi Дөңгелек қоныста отырған Күнкенiң аулы. Құнанбай сонда едi. Ауылды қалың жиын қонақ басып жатыр. Абайлар топ iшiнде отырған Құнанбайға кеп, сәлем бердi.
Құнанбай Ұлжан келгенде, қарсы алып, барлық жайға қанған-ды. Абайдан амандықтан басқа бөтен жай сұрамады.
Бiрақ Құдайбердi Абайды бұл күн өз аулынан жiберген жоқ. Бар жолдастарымен қонақ етiп, құрбыдай күттi. Тәуiр көретiн iнiсiнiң ержетiп, үлкенге қосылып, үйленуге айналғанын бұл ауылда жалғыз Құдайбердi қуаныш еткендей.
Ол Абай мен Ерболдан Бошанның салтын, әдет ырымдарын сұрастырып отырып, осындайдағы дағды бойынша қайын жұрттан сарқыт қып әкелген жаңа әндер айтыңдар деп қолқа салды.
Абай мен Ербол осы түнi көп ән айтты. Әнге кiрiсер жерде Абай:
– Қарқаралы бiздiң елден әншi болады екен!– деп едi. Құдайбердi күлдi де:
– Қарқаралы әншi ме, жоқ жаңа есiк көрiп қайтқан күйеудiң көңiлi әншi ме? Қайныңның әнi де ыстық көрiне ме, кiм бiлсiн?- дедi.
Үйдегiлер Құдайбердiнi қостап бiрге күлдi. Абай бұрынғыдай емес, бұл жолы ағасымен дауласқысы кеп:
– Әдiлетiн айтам, Бәке!– дедi. Құдайбедiнi Абай "Бәке" дейтiн.
– Жоқ, сен Қарқаралының дауын айтпа, әнiн айт!
– Рас, ол дұрыс екен! Дауын әннiң өзi айтсын! Кел, Ербол, – деп Абай бастады да, Ербол ердi. Бұл екеуi әдемi қосылып кеп, аса тамылжыған, шырқау ән – "Топайкөктi" айтып шықты. Тобықты естiмеген ән. Абай өз әндерiнiң үйдегiлерге әсер еткенiн байқап:
– Мiне, бұл әндi не ейсiз?– дедi.
Үйдегiлердiң бәрi сүйсiнген екен. Солармен бiрге Құдайбердi де
– Жақсы екен!- дедi.
– Ендеше тағы тыңдаңыз!- деп алып, Абай мен Ербол "Шырайлым" деген жаңа әндi де айтты. Құдайбердiге бұ да ұнады. Мақтай бастады. Осы кезде Абай мен Ербол күбiрлесiп алып:
– Ендi дүпке сақтаған әндi айтамыз!– дестi де, аса бiр сәндi, салмақты, назды қоңыр ән айтып шықты. Ән – "Аққайың" болатын. Бұл әннiң үш қайырмасы айтылды. Үйдiң iшi мiз бақпай., үн шығармай, қалта қарап, қатып тыңдап қалған екен. Абай домбыраны қоңырлатып қағып тоқтады да:
– Ал, Бәке, бұған не дейсiз?- дедi.
Үш әннiң үшеуiн де Абайлар Қарқаралыдан әкелген, бұның бiрде-бiрiн Тобықты әлi бiлмейдi.
Құдайбердi бар ынтасымен шын сүйсiндi де:
– Сенiң сөзiң дұрыс па деп отырмын. Жақсы ән әкепсiңдер!– дедi. Абай осы орайда Тобықтыдан өздерi салып барған: "Көкқаулан", "Мақпалқыз" сияқты әндердiң жарамсыз боп қалғанын айтты. Ол әннiң бәрi Қарқаралыда мәлiм екен. Балаға шейiн бiлетiн ескiргенән. Және оның өзi де Тобықты iшiндегiден артық өрнекпен айтылатынын сөйледi.
Кеңесе келе Абай Тобықтының өзi ән шығара қоймайтынын, әннiң көбiн сол Қарқаралы, Баян, Қараөткелден алатынын және сол алғанын да оншалық келiстiре алмай, бұрып, ырғақсыз қып әкететiнiн айтты. Құдайбердiнiң алғашқы қалжыңын ендi тойтарғандай. Ағасы Абайға бiраз таңданыңқырай қарай отырып, сөзiнiң бәрiн мәндi көрiп:
– Өзiң осы жолы сыншы боп қайтыпсың ғой!– деп, бiр қолымен құшақтапқойды.
Абай шынында бұл жолда әр нәрсеге үңiле қарайтын және көптен көрi өзгешерек қарайтын қатқыл сыншы мiнез қосып алғандай.
Келесi күнi өз шешесiнiң аулына келдi. Мұнда барлық ел боп қуанып қарсы алды. Кәрi әже әмсе ұзақ игiлiк тiледi. Жас iнiлер сағынғанын көрсетiп, мойнынан құшақтап, бауырына оралып, мәз болысты.
Ауыл жайлаудың аса бiр кең көгалды, сұлу төбелi, мол сулы қонысы – Ботақаношағы деген жерде. Кеше Күнкенiң аулында да есiтiп едi. Бүгiн өз ауылдарында тiптi айқын бiлдi. Тобықтының барлық осы маңдағы қалың елi бұл күндерде бiр үлкен мерекенi күтiп жүр екен.
Баланың да, жiгiт-желiңнiң де, егде-мосқал үлкеннiң де – барлығының аузында бiр жаңалық, бiр хабар. Ол – осы жақында болатын ас туралы, Бөжейдiң асы туралы.
Былтыр Бөжей өлген күндерде басына қара тiккен. Ағайын қыстан берi асқа әзiрленiп келген. Жазға салым, қой қоздар кезде сауын айтылған. Сауын, астың болатын ай, күнiн, орнын жариялаған.
Сол сауын бойынша, қазiрде Жiгiтек, Көтiбақ, Бөкеншi. Торғай былтырдан берi тобы-жiгiн сақтап кеп. Шақпақ, Қазбала деген мол қоныстарға жиыла қоныпты. Ас Қазбалада болмақ. Мұнда үлкен бәйгi болады. Соған лайықтай ас беретiн жердiң бiр жағы ат шабарлық кең өлкеге таяу болуын ойласатын. Қазбаладан бiр қабат қара адырды аса, Досымбай, Балқыбек, Ақирек жақтардағы кең далаға шығатын.
Бұл өңiрде Жiгiтек, Көтiбаққа тиiстi шағын қоныстардың iшiнде, осы Қазбаладан лайықтысы жоқ. Сол Қазбаланың батыс жақтағы аяғы Ұлжан аулы отырған Ботақаношағына жалғасады.
Абайдың шешелерiнiң аулы асқа әзiрленiп жатқан қалың елдiң күнбе-күнгi қамдарын ертелi-кеш сұрастырып, есiтiп отыратын.
Елдi сағынып келген Абай мен Ерболға ендi алдарынан шыққан мына хабар аса көңiлдi көрiндi.
Ербол өз ауылдарының әзiрлiгiн ести сала, қайтпаққа асықты. Абай оған рұқсат еттi. Бiрақ Ербол екi күн iшiнде қайта келiп, тағы табысып, бiрге болысуға уәде бердi. Абайдың тiлегi солай.
Келген күннiң ертеңiнде Абай, шешесiмен ұзақ әңгiмелесiп отырып, өздерi кеткеннен бергi ел iшiндегi жаңалықтарды есiттi.
Сол әңгiмелерге қарағанда, Құнанбай көктемнен берi дамылсыз жиын жиып, тынымсыз қимыл үстiнде екен. Алғаш келген кездегi көкқасқа, ақсарбас сойылған топтардан басқа, кейiн де талай әңгiме-дүкен құрыпты.
Бiреуге сый берiп, бiреуге серт, уәде берiп, кейбiреулердi салқын ызғар, сәлем хатпен тартып, әйтеуiр бiр ай шамасында талай руды қайырып, баурап апты. Сол ретте аңықтап кеп қолтығына кiрген Қаратай сияқты белдiлер бар. Бұрын ара ағайын боп, сұлық жүрген рудың көбiн де жақынырақ тартқан тәрiздi. Қысқасы, ел сыртқа шығуға бет алып, қыстау-қыстау тұсынан қайтадан өтер кезде, Құнанбай қарсысында, қалған шоқтай топ, белгiлi үш-төрт қана ру бопты.
Олар болса, қыстан берi Бөжейдiң асына әзiрленемiз деп, күш-қайраттың, сөз бен қамның бәрiн соған салып жүр екен. Сонымен, дәл сыртқа шығар кезде, Құнанбай он бес қыстауды қайта жоқтапты.
Байдалы, Байсалға күз бен қыста өзi уәде қып, ағайыны қолдан берген жерлердiң бәрiн қайтадан қайтарып алатын бопты. Өткен қыс сол жерлердi қыстап шығып, меншiктенiп қалған ауылдардың бәрiне де сәлем айтыпты да, "күздiгүнi бұл қыстаудан дәме қылмасын! Қоймаларын қоймасын! Жатақ қалдырмасын! Қыстау өзiмiзге қайтады " деп, әр ауылға оқшау-оқшау хабар айтқан екен. Барлық сәлемiнде дау айтып, қисын айтпайды. Бұйрық жiбередi. Сүйтiп он төрт қыстауды қайтып алып, жалғыз ғана қыстауға келгенде, дегенi болмайды. Ол – Шыңғыс iшiнде, Байсал алған қыстау екен.
Қазiр мiне осы ауыл Ботақанда отырғанда, Байсалға Құнанбай жарлығын апарған Қаратай мен жорға Жұмабай. Соларға Байсал әуелi жай ғана жөн айтты. Айтқаны:
– Мырзаға сәлем айт, бала жастан бiрге жасасып келемiз. Содан берi менiң қыстаусыз, жерсiз екенiмдi осы ел iшiнде өзiнен артық бiлетiн кiсi жоқ. Кеше, Бөжей қыстауы Тоқпамбетке шейiн әперем демеп пе едi? Бүгiн маған бiр қыстау тиген екен. Мырза жерсiз емес. Он бес қыстаудың он төртiн қайтып алыпты ғой. Маған тигендi қалдырсын, орын теуiп, шығындап қалдым!– дептi.
Сол сәлемiн Құнанбайға әкелгенде, ол ашу шақырып, кәрiне мiнiп., Қаратай мен Жұмабайды сол түнде қайта жiберiп: "сөздi қойып, көшсiн" деген бұйрық жолдапты.
Байсал мұны естiгенде қатты бұзылып, қарсы қайрат көрсетiп:
– Жөнiмдi айтып ем, жiбiмедi ғой. Жерге тигендiктен шықпайды, жетеге тигендiктен шығады жан ашуы. Мен тек жатайын десем де, сүңгiлеп тұрғызайын деген ғой! Сол жер деген боп, жегiдей соңына түсiп, кешегi қадiрлi Бөжейдi де жұтып едi. Содан жаным ардақты емес. Айтқанымнан қайтпаймын! Осы қыстаудан қия баспаймын!– дептi.
Бұл жауапты Қаратай тағы бiр от шығып кете ме деп, майдалап жеткiзбек екен. Бiрақ Құнанбай: "Байсал бұлай сөйлемейдi, дегенiн дәл жеткiз" деп, қадалып отырып апты да, Жұмабай түгел айтып берiптi.
Содан берi Құнанбай Байсал мен Байдалыға қайта кiжiнулi екен. Жалғыз-ақ Бөжейдiң асы келе жатқандықтан, сырттан тартынып отырған көрiнедi. Бiрақ Ұлжан түгел бiлiптi. Шыңғыс асып жайлауға көше бастағаннан берi, Байсал ауылдары мен Құнанбай ауылдары әр қоныстың тұсында иықпен қағысқандай боп, ылғи тайталаса келiптi. Барлыбайжазығына бұл ауыл қонған да, Тоңашаға Көтiбақ қонған екен. Малын қудыра берiптi Құнанбай. Содан соң Байсал, Көтiбақ қонысының Құнанбай аулы жақтағы шетiне ұдайы өз аулын қондырып, бұл жақ не iстесе, соны iстеп келiптi.
Қызылқайнар тұсында, Жыландыда, Балашақпақта да Байсал аулымен осы ауылдар ылғи сыбайлас боп, тiресiп келген екен. Күндiз-түн Көтiбақ жiгiттерi Байсал аулының айналасында болады дейдi.
Құнанбай аулы анау көрiнiп, жер шегiне iргесiн қадап отыр. Болымсыз бiрдеңе болса, от шығып, ұшқындап кететiн сияқты. Құнанбай, әсiресе, омырау қып, соған әдейi iзденiп жүр. Осы жайды аңғарған Зере мына Ботақаношағына елден бұрын кеп, Байсалға өзi көршi боп қоныпты. Онысы Күнкенiң аулынша тимей, малшы, қосшыны тыйып ұстамақ. Ұлжанның әсiресе қамығатыны, мына келе жатқан Бөжейдiң асына да Құнанбай бұл қалыпта қырыс қарап, шырай беретiн емес. Өлiнiң топырағын көрмесе, тым құрыса жыл өткенде жiбiмес пе? Осының бәрiн көп күрсiнiп отырып айтқан Ұлжан Абайға үлкен ой салды. Ел iшiнiң мiнезiне, әкенiң тартысына баласының көңiлiн шындап тұрып, шүйлеп салғаны осы. Үлкен iсiне араласатын кезi жеттi дедi ме? Барынша ширығып отырып, ашық сөйледi.
Абай өзiнiң қатаң ойларын сыртқа шығарған жоқ, қабақ түйiп iшке жиды. Осы күн күнi бойы ешкiммен жазылып сөйлескен жоқ. Түн бойы ұйықтай алмай, аунақшып шықты.
Ертеңiнде түске жақын Ербол келiп, екi жiгiт үлкен үйде қымыз iшiп отыр едi.
Тыста бiр нәрсеге қатты ашуланып, ақыра сөйлеп, аттан түсiп келе жатқан Құнанбай үнi естiлдi. Жалғыз екен. Үйге кiре бере бөгелiп, есiк алдында тұрып:
– Ей, Жұмағұл, Мырзахан! Кел берi!- деп, әмiр еттi де, үйге кiрдi. Екi жiгiт iлесе келдi. Құнанбай төрге шығып отыра бере:
– Аулымның iргесiне егесiп кеп қонып отыр ғой. Егескендiктен жылқысын қаптата жайып, берi өрiстетiп отыр. Көрейiн мен, Байсалдың ызғары мен айбарын. Бар дереу, қолдарыңа шоқпар, сойыл алыңдар. Анау жылқысын сойылдап-сойылдап, дәл Байсал аулының ар жағына қуып тастаңдар! Бұлжытпай орында осы айтқанымды!- дедi.
Екi жiгiт жалт бере жөнелдi. Бiр кезде сойылдарының дыбысы естiлiп, кермеден ат шешiп жатқандары бiлiндi. Сол уақытта Абай үйден шығып, екi жiгiтке:
– Ей, тоқтаңдар!- деп, үн қатты. Ана екеуi аттарына мiнiп ап, тымақтарының құлағын жымыра байлап жатыр екен.
Абай қатарына келiп:
– Сендер қайткелi тұрсыңдар!- деп едi, Жұмағұл сырт қарап жауап бердi.
– Бара жау тигендей етемiз! Несi бар?
– Тимейсiң олай, берi қара!
– Е-е, мырзаның бұйрығын екi етушi ме ем?- деп, тебiне бердi. Абай осы кезде қатты булығып жетiп келдi:
– Құтырма! Тоқта!- деп, ақырып қалды. Екi көзi қанталап, өзi сұп-сұр боп апты. Жұдырығы түюлi. Екi жiгiт тоқтай қалды.
– Жылқыны қумаңдар! Сойылдама! Жай ғана жылқышысына айтыңдар да, қайтыңдар!
– Е, бұйрық ше?
– Бұйрық осы! Айтылды! Осыдан тек жалғыз-ақ бәле шығарып жүр, Жұмағұл, жазаның үлкенiн сонда көресiң! Тап мына менен көресiң!- дедi. Даусы соншалық зiлдi. Сөзi сондай салмақты.
Жұмағұлдар ерiксiз көндi де, аяңдап кеттi.
Абай үйге кеп әкесiне ажарлана қарап отырып:
– Әке, осы, шiлденiң күнiнде, ен жайлауда, шөп деген тұнып тұрған шақта, жер қорыған, ағайынға ренiш салсаң не қисынға сияды?- дедi.
Құнанбай бұған жалт етiп, суық қарады.
– Немене, Байсалдың дауын айтар тiл, жақ жоқ деп пе ең? Қыстауымды қайырмай, қасарысып отырғанын да қостарсың сен!
Абай қайтқан жоқ. Үнi қатқыл шықты.
– Қыстау - жайлау емес қой.
– Қыстаудан жайлауға көшетiн кекесiн болмай ма екен?
– Ендеше түп-түйiндi айтады екемiз. Сонда қыстау жайындағы ашудың өзi әдiлет пе?
– Әдiлет, сенiң ойыңша, бiреудiң басына күн туса., соның орнын тартып алу ғой?
– Тартып алғыштың басы, шынға келсек, Байсал емес, өзiмiз ғой. Байсал алушы емес, алынушы боп келмеп пе едi бұл күнге шейiн? Өмiр бойы бiр-ақ қыстау сұрап емiнгенi өзiңiз емес пе едiңiз? Сол бiр қыстаудың зарынан кеше сiздiң қасыңызға ерiп, қолыңызды қостап, тiптi анау Бөжейдi сабасуға да барғаны қанi? Байсалға тиген бiр қыстауды қуған - зорлық. Содан ұшқындап кеп, мына...- дей бергенде, Құнанбай Абайды тоқтата бердi. Бiрақ, алғашқы ашулы үнi бәсеңдептi.
– Жә, суырылма! Менiмен жарыса түспек пе ең?- дедi. Абай бұған аз iркiлдi де:
– ... Мына жайлауда бөлiнбеген бiр елдiң көдесi үшiн түс шайысу тiптi жол емес!-деп тоқтады.
Бұрын Абай әкесiне осындайлық ел жайындағы сөздердi айтқанда, көсiлiп сөйлей алмай, күрмеле берушi едi. Тiлi де тұтқыр тарта беретiн.
Құнанбай баласының бұл жолғы үнiн өзгешелiк көрдi. Үй iшiне айнала қарап, байқап едi, Зере, Ұлжан да қалт қарап, қадала тыңдап отыр екен. Жаңағы сөз жалғыз Абай сөзi емес пе, әлде? Құнанбайдың бетiне батып айта алмаса да, сырттан бар жақын, бар туысқан осылай десе ме екен? Осындай қып ойландырған сұрақтармен Құнанбай тоқырап, үнсiз отырып қалды. Аздан соң тынышсызданып қозғалақтап барып, көлбей түстi. Шынтақтап, жантая бердi. Абай биiк төсектен жастық әпердi. Құнанбай сол жастықты қолтығына басып, Абайға сыртын берiп, ойға түсiп қалып едi.
Алғашқы сөзiне қарсы дүрсе қоя берген ашуды көрмеген соң, Абай тағы бiр сөз бастады.
– Үй iшi болсын, бала-бауыр болсын, өз ойындағы мақұл дегенiн сiзге айтуы шарт қой. Айта алмай жасырып қалса, лайық па? Сiздiң де естiп бiлуiңiз лазым ғой!
Дiндар әкеге кiтапшылап сөйлесе, парыз, уажiп деген сияқтыны еске алуы мүмкiн. Бұл есебi дұрыс болған сияқты. Құнанбай Абайға қырындай қарап, ендеше айт дегендей iлтипат жасады. Абай ендi бөгелген жоқ.
– Тағы бiр жайды айтуға рұқсат етiңiз. Ол мына Бөжейдiң асы туралы. Бұл жөнде бiз ада қылмаған ағайын мiндетi көп. Жалғыз-ақ, ендi мынау ас жалғыз Жiгiтекке сын емес. Бiрнеше дуанның елiне сауын айтып отыр. Ағайынмен, адаммын дегеннiң бәрiне сын. Өлiмiнде оқшау қап ек, ендi тым құрымаса, мынау асына ат салысайық 1- дедi.
Құнанбай өткен жылдың ызасын еске түсiрiп:
– Мен қайтейiн! Кел демесе кимелеп барам ба? Барып тұрып, былтырғыдай кеудеге қақтырам ба?- дедi де, бұл сөздi жақтырмағанын сездiрдi.
– Ендеше, сiз бармаңыз. Бiрақ бiзге рұқсат етiңiз. Бiз барамыз да, араласамыз. Сол жетедi. Қарсы болмасаңыз, мен өзiм ада қылайын. Тек қасыма Ызғұттыны берiңiз. Және азын-аулақ мал-дүниенiң шығынын осы үйдiң, мына шешелер мен бiздiң еркiмiзге берiңiз!
Бұл тұста Абай көңiлiнде әзiрлеп алған байлау бар сияқты. Онысы бiр өзiнен басқа ешкiмге мәлiм емес. Ұлжан да қазiр баласының сөзiн ойлана тыңдап қапты.
Құнанбай басын көтерiп, тымағын киiп, тұруға айналды. Үй iшi жауап күтiп, қадала қарап отыр. Салмақ салғандай. Соны жақтырмаған Құнанбай қырыстанып:
– Мейiлдерiң! Маған десе, аяғына бас ұр Байдалы мен Байсалдың!- дедi де, шығып кеттi.
Көнгенi осы. Қай көңiлiмен көндi. Қиналып, қынжылып көне ме? Кекесiнмен көне ме? Оның ар жағын Абай елеген жоқ. Тек қарсы алыспаса болды.
Ендi шешелерiмен оңаша отырып, өз ойынша қалай араласатынын ап-айқын қып, таратып-таратып айтып бердi. Байлауының бәрi де орынды екен.
Зере мен Ұлжан осы iске көмекшi болсын деп, Ызғұттыны шақыртып, дәл осы күнi Абайға ақылшы қып қосып берген.
Абай өз ағайындарының iшiнен Құдайбердiнiң болыспағын қажет деп бiлдi. Оған өзi барып, ұзақ әңгiмелесiп, бар ниетiн айтып, ұғысып қайтты. Құдайбердi Абай керек еткен жәрдемiнiң бәрiн жеткiзiп тұрмақ болды.
Осы кеште Ербол Бөкеншi жаққа қайтпақ едi. Атқа мiнер жерде Абайды оңашалап алып:
– Абай, бөтен сөзiм жоқ тек бағана әкеңмен сөйлескен сөзiңдi есiткелi өзiңе дән ырза боп, достығыма сүйсiнiп ем. Барым сол ғана. Ендi мен ана жаққа барып көптiң iсiне қолдан келген көмегiмдi етейiн!- дедi.
Абай рұқсат еттi. Жалғыз-ақ, Ерболдың ас жөнiнде керегi болса шақыртып алмақ болды.
Келесi күнi Абай атқа мiндi. Қасына ерткенi жорға Жұмабай мен Мырзахан. Бұл үшеуi Қазбаланы өрлеп, Көтiбақ пен Жiгiтектiң қалың ауылдарын аралап отырып, сол өлкенiң орта тұсындағы Бөжей аулына келдi. Бұл өңiрдегi ел тұтасымен астың қамында. Бөжей аулының жоғарғы жағындағы кең бiр төскейге сансыз көп үйлер тiккiзiп жатыр. Астың күнi жақындап қалған. Қарбалас мол. Ер атаулы ат үстiнде. Асқа тiгiлген үйлердi артқан көштер, тiзбек боп, дамылсыз ағылып келiп, жаңағы төскейге құйылып жатыр. Абайлар ең алдымен Бөжейдiң қаралы үйiне түсiп, құран оқыды. Белдеуiне қара тiгiлген, қымбат бұйым атаулыдан сеп жиылған, қаралы теңдер тiзiлген үлкен үй әлi сол қалпында. Бөжейдiң жыл уағын күтiп, азалы күйде тұр. Тұлдаған киiмдер де оң жақта iлулi күйiнде. Әсем тұскиiздiң үстiнен iлiнiптi.
Осы ауылдың қасында ас иелерiнiң жиыны түгел екен. Абайлар Бөжей үйiнен қымыз ауыз тиiп, тысқа шығып, сол жиынға келдi. Кiшiлеу төбенiң басында отырып, кейбiр аттыларды шақырып алып, кейбiреулерiн шапқыза жөнелтiп, әмiр таратып отырған осы жиын. Ортасындағы үлкендерi Байдалы, Байсал, Сүйiндiк.
Байдалы былтырғыдан берi недәуiр қартайып қапты. Сақал-шашының ағы көбейiп, бурылға жақындаған. Қастарына Абай келiп сәлем бергенде, бұл үлкендер бұрынғыдай емес, оң шыраймен амандасты. Байдалы мен Сүйiндiк, Зере мен Ұлжанның амандық-саулығын сұрап, жас жiгiтке қастарынан орын берiстi. Осы үлкендердiң бұйрығын күтiп, қас-қабақтарына қарап жүрген жас жiгiттердiң iшiнде Ербол бар. Абайдың бұрыннан жақсы бiлетiн бiр танысы Жиренше де осында. Байсал Құнанбаймен араздасып кеткелi, Абай мен Жиреншенiң кездескенi осы.
Жиренше де Абайға ендi жылы ұшырап амандасты. Жаңа адамдар келген соң, үлкендердiң өзге iстерi мен сөздерi бөгелiп тоқырап қалған. Азғана жиын бiраз үндемей отырысты.
Абай осы уақытта Байдалыға қарап:
– Байдаш аға, - деп алып, сөзiне кiрiстi.
Келген жұмысын қысқа айтты. Бiрақ, орнықты, байыпты қып жеткiздi.
Осы жиынға сәлем айтқан Зередей аналары екен. Сол кiсiдей үлкендер жiберiптi. Бөжекеңнiң асына ағайын боп ат салыспақ. Бұрынғы шақта қапы болса, ендi олай емес, қалыспаймыз деген адал ниетпен келiптi.
Байдалы Абайды тыңдап алды да:
– Шырағым, бұл сөзiңе ағайын ырза. Бетiңнен жарылқасын. Ендi қалай кiрiсесiң, ойлағаныңды өзiң айт!- дедi.
Абай сонан соң кешегi шешелерiне, Ызғұттыға, Құдайбердiге өзi айтқан жобаларын айтып шықты.
Қонаққа тiгiлiп жатқан үйлердiң ортасынан Абай өзi тiккiзетiн үйлерге бөлек орын тiлейдi. Он үлкен үйдi осы бүгiн күннен қалдырмай әкелiп тiгудiң мiндетiн алады. Он үй -отыз-отыздан үш жүз кiсi түсетiн үй болмақ. Сол үйлерге арналған iшкi жасау, көрпе-жастық, ыдыс аяқ баршасы үйлермен бiрге келедi. Және он үйдiң ертеңдi-кеш ас азығы, бар сойысы, барлық күтiмi өзiне бөлек. Ол Абайлардың өз мойнында. Ас ошағын да өздерi жайлайды. Аспазшы, күтушi, даяшы жiгiттердiң бәрiн де Абай өзi қамдайды. Үлкендер осыған сенсiн де қазiр осы арада тапсырып, байлап берсiн. Сонан соңғы Абайдың тiлейтiнi: әр рудан, әр жақтан келген қонақты осы маңдағы әр топ, әр ауыл мiндетiне алып жатыр ғой. Ас келесi солай ғой. Ендеше Абай да мынау үлкендердiң бұған арнайтын қонақтарды атап бермегiн сұрайды. Сонда және осы жиынға келетiн ең қадiрлi, ең сыйлы деген елдiң қонағының бiрiн берсiн, соны өтiнедi.
Байдалы, Байсал, Сүйiндiктер Абайдың өзiн ендiгi ақылдарының iшiне ала отырып сөйлестi.
Бұл асқа Қарқаралының Арғыны, Жетiсудың Жалайыры, Садыр-матайы, Семiз-найманы, Ылдидың Уақ, Бурасы, Дағандының Керейi бар, талай үлкен рулар келмек.
Бәрi де алыстан келедi. Бiрақ, осы топтардың iшiнде, әсiресе, ала-бөтен, жолы басқа бiр топ бар. Ол Найманнан келетiн Бөжейдiң нағашылары. Сол елде ертеректе Бөжей атты жақсы кiсi болған. Кеңгiрбай сонымен құда боп, өзiнiң Ералы деген баласына Бөжейдiң қызын айттырған. Кейiн сол Бөжей қызынан туған немересiнiң аты нағашысындай болсын деп Бөжей аталған екен. Байдалы қыстан берi соларға айрықша хабар жолдаған. Жақында жауап кептi. Бөжейдiң сол нағашы жұрты жиенiнiң асына келмекке әзiрленiп жатыр екен.
Қазiр жиын Абайдың мейлiнше жақсы ойланған қамдарына сенген сияқты. Осы Бөжейдiң нағашыларын күтiп алу, өзге қонақтан өзгерек реттi тiлейдi. " тапсырғанда, соларды тапсырса қайтер едi?"- деген сөздер шыға бастағанда, Абай:
– Ендеше, Байдаш аға, байлау сол болсын. Бөжiкеңнiң нағашысын бiздiң күтуiмiз жол екен! Бiзге берiңдер!- дедi.
Жиын iркiлген жоқ. Кеше Құнанбай, Бөжейдiң араздығын, жаманатын есiтiп келген нағашы жұрт, ендi артын күтiскендi көрсе, көрсiн! Лайығы сол екен дескен.
Бұл жайды ашып айтысқан кiсi жоқ. Бiрақ салған жерден Абай қалай ашық түсiнсе, өзгелер де солай таныған.
Абай осы ауылдардың өзге қамдарын, iшкi реттерiн жақсы бiлетiн кiсiлерден бiр үш жiгiт берiлуiн сұрады. Оған Байдалы Ерболды, Жиреншенi, Базаралыны атап бердi.
Бар сөз шешiлдi. Бар қам, барлық қимыл алда тұр. Ендi бiр сәтке де аял жоқ. Абай сол арада атын мiнгелi орнынан тұра берiп едi, Сүйiндiк бұған ырзалықпен қарады да:
– Жамандықтан жұққыш нәрсе бар ма? Оны тапқан ақылды болғандықтан таппайды. Және тапқанымен қарқ болмайды. Шын тапқан деп, жақсылық тапқанды айтат та! Бетiң, ниетiң дұрыс екен, балам! Тек, жолың болсын!- дедi.
Абай осы топтың бөтенi боп көрiнбей, өз адамы сияқты боп саналғанына iшiнен қуана түсiп, ырза боп, атына қарай басты. Өзi атқа мiнiсмен жаңағы бұған серiк болатын Жиренше, Базаралы, Ербол үшеуiн ертiп алып, үйлер тiгiлiп жатқан жердi аралады. Өз үйлерiн тiгетiн орынды ақылдасып, сайлап алып, ас ошағын орнататын жерлерiн де белгiледi. Ол орайда ақыл айтып, орын көрсеткен Жұмабай болатын.
Барысымен үйлер көшiрiледi. Мырзахан мен Ербол екеуi көштi алдынан тосып алып, жайлап қондыруға мiндеттi. Абай өзi ол жақтан келетiн мал-дүниенiң бәрiн әбден сай қып жөнелткен соң ғана келедi, оған жектi, мұндағы iстерге Базаралы, Жиренше бәрiнiң де бас-көз болуын. Сұрады. Байлауы шапшаң, сөзi де, iсi де жол көрген кiсiдей, орынды, ширақ.
Абай мен Жұмағұл жөнелiп кеткенде, ұзын бойлы, сұлу жүздi Базаралы қалғандарға қарап:
– Япырмай, мынау өзi ер жетiп, пiсiп қапты-ау! Тек айтқаны қолынан келсiн, - дедi.
– Қолынан келгенде, мықтап келедi! Көрерсiң!- деп, Ербол сенiмдi сөйледi.
– Ендеше, бөтеннiң қамы емес. Бiр Бөжекеңнiң аруағы ғой. Келiңдер, көмегiнде болайық!- деп, Базаралы байлауын айтты.
Жиренше де, Ербол да шын бейiлмен құптады. Абай Қазбалаға жүрерде қатты тапсырып кеткендiктен, Ұлжан аулында үлкен қарбалас, әзiрлiк жүрiп жатыр екен. Мұндағы iстiң басында Ұлжанның өзi және Ызғұтты, Құдайбердi болатын.
Ботақан ошағына келiсiмен, қонаққа тiгiлетiн он үй жығылып, артыла бастады. Үйлердi жаңағы үшеуi осы арадағы Ырғызбайдың бар аулынан таңдап тұрып атаған-ды. Абай сары жорға атпен сыдыртып жүрiп, бар үйдi тiгулi күйiнде көрiп шығып, бiр-екi қоңырқай үзiгi бар үйдi алмай, орнына басқа туысқандардың аппақ үйлерiн жықтырды. Сонымен, кешкi жылқы суға келетiн кезде, Қазбалаға қарай салқар көш боп жөнелген үйдiң бәрi бiрдей үлкен, шетiнен аппақ, келiстi үйлер болатын.
Әр үйдiң iшiне ұсталатын кiлем, тұскиiз, сырмақ, текемет, көрпе-жастығы да бiрге жiберiлдi. Көбiнiң ыдыс-аяғы да сай болған. Дастарқан, орамалдың да олқы болмай, жаңа болуын, таза болуын, Ұлжан өз көзiмен атқарып, қадағалап жiберткен.
Әр үйдiң тiгушiлерi қазiр бiрге кеткен жiгiттер. Кейiн қонақ күтетiн күтушiлер де солар болмақ.
Өңшең пысық, елгезек, сергек жiгiттер екен. Бәрi де Бөжей iсiне бұл ауылдардың бет бергенiн iштей шынымен мақұлдаған жастар сияқты. Тегiс көңiлденiп аттанысты.
Қонақ үйлер жөнелумен Абайлар iстейтiн iстiң басы ғана басталды. Үлкен, ауыр жұмыстар әлi алда жатыр. Көштi жүргiзiп жiберiп, ендi күн батар шақта тыста үлкен үйдiң алдында, Зеренi ортасына алып отырып, төртеу-бесеуi ақылдасқанда, қалған iстiң қиынын Абай ендi түгел түсiндi.
– Не керек? Қайтпек керек?- дегендi кезек-кезек айта бастаған Ұлжан мен Ызғұтты едi.
Қазiр ендi ас ошағының басына тiгiлетiн үйлердi де жөнелту керек. Оған Абай бiр-екi үйi жетер деп ойлап едi. Жоқ, сойылатын малдың етi үйде болу керек екен. Ендеше, бес-алты үй керек.
Оның бәрiне ас пiсiретiн, отын-су қамдайтын халық керек. Ең алдымен сойыс не болады! Құнанбаймен ақылдасуға болмайды. Не де болса, өздерi шешедi. Бiрақ кең қолдық, шығымдылық болса, осы жерде көрiнедi. Оған Ызғұтты iркiлiп, еш нәрсе айта алмады. Абай әйтеуiр сараң болмау керек дегеннен басқа, не лайық екенiн дәлдi бiлмейтiн. Бұл арада Құдайбердi көмек еттi.
– Ендi сенiң бетiң iркiлмесiн. Барған соң, басқаша боп бар! Он үйге арнап, он сегiз байтал апарыңдар. Үй басы екi еркек қой барсын!- дедi. Осы айтқаны байлау болды.
Ұлжан ас ошағының басында үлкен қиындық барын, ақыл керек екенiн айтып келiп, ертең өзi бармақ болды. Қасына Айғызды, Қалиқаны, Сарыапаңды және бiрнеше күтушi қатындарды ерте баратынын айтты. Осы кеште ұн, шай, тәттi-дәмдi дегеннiң бәрiн де бар ауылдан тығыз қамдатты.
Өзге жайдың бәрiн ақылдасып, шешiп келгенде, бәрiнен қиыны қымыз болды. Сауын биенi ол араға апарып байлауға болмайды. Жер тар, ел тығыз. Қымызын анау басқа күтушi ел де күнбе-күн жеткiзiп тұрмақ. Ботақаношағынан Қазбалаға қымызды мол қылып, қалет қылмай., кешiктiрмей жеткiзiп тұру үшiн бiр Абайлар емес, осы артта қалған ауыл-ауданның, кәрi-жастың бәрi кепiл болуы шарт.
Ел жатқанша, осы маңдағы жиырма ауылдың бар үлкендерiн Абай мен Ұлжан тегiс шақыртып ап, тағы кеңес жасады.Астың басы бiр басқа. Осы ауылдың өзiнде қалып, үнемi айдаушы боп отыратын аса мықты кiсi осында керек. Құдайбердi ол мiндеттi өз мойнына алды. Оған Жақып, Жұмағұл, Ырсай сияқты үлкен туысқандар айғайшы болмақ.
Ырғызбайдың осындай көпшiлiгi бас қосқан кеңесiнде Зере сөйледi:
– Байлауын байладың. Ендi, түге, жат жиынның алдында жас балаларымның жақсы талабын жер қылмаңдар. Өлiге еткен қызметтен бастарың кiшiреймес. Араз-құразды ұмытыңдар адам болсаң! Тiрiсiнде алғыс алмасаң, ендi тым құрыса, өлi аруағынан қарғыс алма. Балаларым мен келiндерiм, сендер де төбеңмен жүр! Отымен кiрiп, күлiмен шық қонағының! Ердiң сыны шабуыл мен шаптығуда емес - кiшiпейiл, мейiрде! Шалдықсаң да қабақ шытпа! Қуанып, жарқырап жүрiп күт! Дабырайып, желiгiп те кетпеңдер! Жым-жырт, момын жүрiп күтiңдер! Болмаса мынау ағайынның төрт көзi түгел отыр ғой мiне, өл де маған! Бiрi қырт, бiрi дарақы мақтаншақ, бiрi ұрдажық, даңғой атанғанда -осындай көп жиын үстiнде масайып, оспадарлық қылам деп, сондай атақ алатын!- дедi.
Соңғы айтқан "мылжың", "мақтаншақ", «даңғой" дегендерi осы арада шынымен төрт көзi түгел отыр едi. Мылжыңы мынау - сары сақалды Жұман. Даңғойы анау -Майбасар. Мақтаң шағын айтса - Құнанбайдың ұлықтығын бу көрiп, осы Ырғызбай шетiнен бөспе болатын.
Зереге дау айтуға батылы бармаса да, Майбасар iшiнен қыжалданып, мойнын сырт қайырып отыр. Бар Ырғызбайдың анасы. Өзiнiң ашуы әлi қатты. Томырылып кетсе тiптi Құнанбайды да қорқыту қолынан келедi. . Оны Майбасар талай көрген. Ендi, ыза болса да, амал жоқ. Зере сөзiн бiтiргенде, Майбасар қасындағы Ұлжан жеңгесiн түртiп қойып, ақырын күңкiлдеп:
– Қап, мына тентек кемпiр ме! Исi Ырғызбайдың ақсақал, қарасақалын жиып ап, қылып отырғанын қарашы. Енемiздi әбден ұрды-ау, масқара-ай! Даңғой дегенi ғой дәл мен осының!- деп едi. Қасында отырып, сөзiн естiген жұрт күлiп жiбердi.
Майбасар Ұлжанның тасасына бұғыңқырап отырып, қуланып көзiн қысып:
– Әнебiреу айтқаны кiм екен десеңшi, тағы бұның? Ана " мылжың " дегенiн айтам! Ондай да бар ма едi?- деп, тоқтай қап Жұманды көзiнiң астымен бағып отыр.
Сағал көз, сары сақал Жұман бұның мысқылын сезген жоқ екен.
– Ой, сығыр мұндар, бiлмей отырмысың? Мылжың деп, қырт қып, жазған, менi айтат та!- дегенде, жұрттың бәрi ду күлдi. Ендi сөз бiтiп, жұрт қысыр кеңеске. Кететiн тәрiздi. Абайлар iске асығып, тұрып кетiстi.
Топтан шыға бере, Абай Жұман мiнездерiн еске алып, күлiп жiбердi. Бұл туысқанның қырттығы, шынында, дау-дамайсыз-ақ айқын. Өткен күзде бiреулер:
– Жидебай мен Мұсақұлдың арасы қанша шақырым келедi екен?- десiп отырса, осы Жұман:
– Жидебай мен Мұсақұлдың арасын мен айтайын. Былтыр айт намазынан қайтып келе жатып, қолдан санағам. Дәл бiр мың екi жүз отыз жетi " лә илаhа илалла " болады екен!- дептi.
Абай осыны еске түсiрiп, iшiнен Жұман үшiн жаман ұялды. Мырс етiп:
– Құдай-ау, неткен көк мылжың? " илалламен " жер өлшеу неше атасынан қалды екен мұның. Оны әрi айтып, әрi санау неткен бейнет? Не деген мылжың тауандылық?- деп ойлаған.
Осы түндi тынымсыз қарбаласпен өткiзген үлкен ауыл, таң сарғайып атысымен, тағы бiр үлкен көштi жөнелттi. Арасында үлкен үйлерi, қостары, ұранқайлары бар -жиыны сегiз үй, ас ошағының басына тiгiлетiн боп кеттi. Ас пiсiргiш еркектер мен қатын да, отыншы, сушы қызметшiлер - баршасы да осы көшпен жөнелдi.
Күн шығып, ел тұрған соң, кең пәуескенi үш атқа жеккiзiп, қасына Айғыз, Сарыапаң, Қалиқаларды алып Ұлжан да жүрдi. Артта қалған ендiгi iс - сойыстың малы. Соны таңдап ұстатып алып, Қазбалаға тез жеткiзу бар. Абай мен Ызғұтты қастарына үш-төрт жiгiт алып, сол шаруаға қалған.
Бойдақ жылқыны ауыл қасына ерте айдатып келiп, Құдайбердi, Ызғұтты, Абай -үшеуi ат үстiнен түспей жүрiп, түндегi аталған он байталды iрiктеп таңдады.
Әрқайсысы әр айғырдың үйiрiнен белгiленген. Бұл байталдың бәрi де, өмiрi жүген, құрық тимеген шу асаулар. Көп мықты жiгiттi қашаған қуғыш бедеулер мен жүйрiк ат-айғырға мiнгiзiп, қолдарына ұзын құрық, мықты бұғалық берiп, асауларды ұстауға кiрiстiрдi.
Жайын құландай безiп қашқан байталдар оңай ұстатқан жоқ. Бiрнешеуi жеткiзбей жосып, әлек етсе, кейбiреулерi мойындарына түскен құрықтарды жұлып әкетiп, бар жылқыны үркiттi. Ауыл үстiнен қашқандарын иттер қуып, Ботақан бойы азан-қазан болды. Жiгiттердiң көбi астарындағы аттарын қан сорпа қып, өздерi де талған кезде, жетi байтал ұсталып болды. Ендi, бiр жирен, екi құла байтал шығанға шығып, мойындарындағы бұғалығымен босып жүр.
Олардың соңына Масақбай түсiп, сойылдап ұрып жүрiп, қорқытып әкеп, қалың жылқының iшiне тықты. Сол кезде барлық аттылы-жаяу тұрған жиын байталдардың мойнында сүйретiлiп жүрген арқандарға үштен, төрттен жабысып, табандап жатып алысты. Сөйтiп, соңғы қашағандар да тегiс ұсталды. Шыңғырып бұлқынған жас асаулар, түздiң тағысындай арпалысса да, бастарына тегiс ноқта киiп, мойындарынан қосақталып, Қазбалаға қарай кеттi.
Жиырма еркек қой да бұл кезде жарым жолға барып қапты. Керегiнiң бәрi түгелденген соң, Абай мен Ызғұтты да жортып отырып, ас басына келдi.
Аталған жерлерге қонақ үйлер де, ас үйлер де тiгiлген екен. Iштерi де реттелiптi. Әр үйдiң күтушi жiгiттерi өз үйлерiнiң жанынан табылды. Үй басына екi босағаға екi-екi үлкен саба орнаған екен. Абайдың артын ала, iлес келiп жатқан қымызшылар үлкен-үлкен мес пен сүйретпелердi толтырып әкеп, жаңағы сабаларды кезек-кезек күрпiлдетiп пiсiп жатыр.
Ұлжан да өз мiндетiне сыбана кiрiсiптi. Ол ас ошағын Қазбаланың суына жақындатып қаздырып, мал сойғызуға кiрiскен екен. Жиырма шақты жiгiт биелердi ақтармалап сойып жатқанда, Ұлжан тағы бiр топ жiгiттердi алып, жиырма қойдың он шақтысын Қазбаланың жағасына апарып, әр жерде қалың-қалың от жаққызып, үйткiзiп жатты. Мұнысы ас пен тойда көп қонаққа iстелмейтiн сый. Бiрақ, Ұлжан семiз жылқы етi мен жас қойдың етiне үйткен қойдың дәмдi құйқасын да араластырмақ бопты. Бейнет те болса, Абай үйлерiнiң ажарын арттыратын болды. Дәл нағашылардың iшiндегi үлкендерiне арнап, екi кебеже сүр де әкелгiзген. Қыстан қалған бар ескi иiс осы болатын. Қонақтың бәрiне жеткiзе алмаса да, ең елеулi тобына өзге астардың дағдысынан бөлек, сары ала тартқызбақ.
Абай тiккiзген үйлер қазiрде бұл өлкедегi қонаққа арналған үйдiң бәрiнен оқшауырақ. Тысы да, iшi де өзгеше боп айдынды көрiндi. Ең сый қонақтардың түсуiне арналған жарастығы мол үй боп тұр.
Сүйiндiк пен Байдалы бұл үйлердiң рет-ажарын көрiп, ас ошағының басына келiп, аттарынан түсiп, Ұлжанмен амандасты. Елден ерек қамдарды әбден танып, iштерiнен ырза болысқан. Байдалы атына қайта мiнер кезде, Ұлжан азырақ тоқтатып, оңашалап алды да:
– Тамақ пен күтiмi бiр басқа ғой. Ертең ат шабады, балуан күреседi. Әр алуан бәйгелер бар. Түйе бастатқан тоғыздан бәйге шығарыпсыңдар. Жақсы екен! Ағайынның аянып қалатын жерi емес қой. Менiң балам ол үлестерiңнен де қалмаймын дейдi. Соның ақылымен мына бiр бұйымды әкелiп ем!- деп, қалтасынан жiбекке ораған бiр кесек түйiн алды да, Байдалыға ұсынып тұрып:- бәйгенiң бiр тоғызының басы осы болсын!- дедi.
Бергенi үлкен кесек күмiс -" тайтұяқ " болатын.
Осы күнi малдар тегiс сойылып болып, азық-түлiк ас үйлерге әбден жайғасқан шақта, екiндi кезiнде, Қазбалаға қалың қонақтың алды ағылып, жете бастады.
Байдалы, Сүйiндiк, Ызғұттылар қонақ үйлердiң орталық жерiндегi биiкше төбенiң басына шығып, келушiлердi тосып тұрғалы бiрталай уақыт болған. Қонақтар төрт тараптың бәрiнен қырық-елуден, жиырма-отыздан, лек-лек болып, аттарын жай-жай бастырып, жылжып келе жатыр. Әр топтың алдынан керешi күтушiлер шауып шығып, сәлем берiп, жөндерiн бiлiп, үлкендер тұрған төбеге қарай бастайды. Дағды бойынша шет елдiң сый қонақтары әуелi ас иелерiне сәлемдесiп, асқа береке тiлеп барып, қонақ үйлерге түсу керек.
Күтушiлер болса, әрқайсысы өздi-өз үйлерiне алатын қонақтардың ру-руларын алдын ала бiлетiн.
Абай жiгiттерi: Жиренше, Ербол, Базаралы, Мырзахандар да сол қонақ тосушылардың тобында жүр.
Абай өзi қонақ үйлерiнiң қасында, қырық-отыз жiгiттермен, Жетiсу жағының қонақтарын тосып тұрған.
Басында жүздеп келген қонақтар күн батар шақта мыңға жетiп, одан да асып барады. Жiгiтек, Көтiбақ, Бөкеншiлер тiккен үйлердiң бiрталайы өз қонақтарын қабылдап, қарсы алып жатыр.
Абайдың қонақтары ымырт жабылар кезде ғана көрiндi.
Бөжейдiң шешесiмен туысқан нағашы ағасы ақсақалды, келбеттi қарт екен. Соның өзi кептi. Ол төбе басында, өзге қонақтардан бөлекше белгi жасап, атынан түсiп, барлық үлкендермен құшақтасып амандасты. Қасындағы жиыны мол. Жетiсудан келе жатқан Семiз, Найман, Жалайыр, Матай, Сыбан да тегiс осы кiсiнiң маңында екен, алды сол нағашының тобы. Олар елу-алпыс кiсi. Солардың артынша, Найман тымақты қалың топтар қауырт көрiне бастады.
Нағашы тобы мен артқы аттылардың бәрiне жататын үйлерiн көрсетпек боп Ызғұтты, Сүйiндiк алға түстi.
Нағашылар жақындасып келгенде, Абайлар барлық жiгiттермен сәлем берiп, түсiрiп алысты. Ақсақал нағашыға Сүйiндiк Абайды таныс етiп, Құнанбайдың баласы екенiн айтты.
Абай " қош келдiңiз, нағашы " деп қол қусырып тағзыммен қарсы алған. Барлық мол үйлерден мынау он үй өзгеше, оқшау тұрғанын қонақ атаулы аттарынан түспей тұрып, ерте таныған едi. Бұл үйлерге өздерi түспей, басқа жерлерге орналасқан қонақтар:" анау бөлек үйлер кiмге арналған? Онда кiм қабылдайды екен?" десiп, сұраса бастаған-ды. Сол ретте ол үйлер Құнанбай баласы тiккiзген, Бөжейдiң нағашы жұртына арнап тiктiрген үйлер екенiн де бiлiсiп қалған.
Ақсақал нағашыны қасындағы үлкенiрек кiсiлермен iрiктеп отырып, Абайлар дәл ортаға, ең жасаулы үйге кiргiздi. Өзге топтарын да дамыл көрмей қарсы алысып, қатар үйлерге кiргiзiп жатқан.
Нағашылар бәйгеге қосқалы бiр баран, екi қылаң жүйрiктерiн әкептi. Құйрық-жалы сүзулi, үстерiне бала мiнгiзген, үкiлi-тұмарлы аттар оқшау байланды.
Алыс-жақыннан келген қалың топтардың бәр-бәрi де әзiрше осылай бәйгiлерiн жұтындырып, көлбек қақтырып, келiп жатыр.
Алғашқы топ келiсiмен, өзге қонақтар да iркiлген жоқ. Көз байланғанша он үйдiң алтауы толып қалды. Әзiрге Жетiсудың алыс руының бәрi аталып жатыр. Ендi ымырт жабылар кезде, Қазбалаға төгiлiп жатқан топтардың киiм үлгiлерiн болжау қиын. Қай рулар екендерi мәлiм емес. Тек қана кейбiрiнiң қылаң аттысы көп, кейбiрiнiң баран аттылары көп үлкен шоғыр боп көрiнедi. Сам жаққа қарай бұрылса, күмiс ер-тұрман жарқылдайды. Өлкедегi қалың нөпiрдi көргелi, жаңада мiнiлген үйiрсек аттар кiсiнейдi. Абай үйлерiне түсетiн келушiлер саябырлап, азғана толас болды. " ендiгi кiсiлер ертең келер ", десiп, Абайлар алдыңғы үйлерге қымыз тарта бастаған. Осы уақытта Ербол Абайға келiп:
– Тағы бiр қалың топ келдi!- деп, ақырын хабар бердi. Бұл жиын Найманның Тобықтыға жақын отыратын руы - Сыбан екен. Арғы шетi - Аягөз, Қоңыршәулi, Ақшәулi де, бергi жағы осы Шыңғыстың сiлемiнде болады. Тобықтымен сыр мiнез. Бiрақ бәсекесi де көп, тайталас ру.
Абай жылдам басып, тысқа шығып, бар жiгiттерiн топтап тұрып, тағы да жақсы қарсы алды. Жерi жақын болғандықтан, өзге Жетiсу елiнiң бәрiнен Сыбандар мол келген екен. Абайға тиген қонақтың арты осылар. Бос тұрған үш-төрт үйге соларды түсiрiп, Абай барлық қонақтарын жайғастырды да, ендi тамам жiгiттермен өзi қоса, сарп ұрып жүрiр сыйлауға кiрiстi. Әуелi қымыз. Содан соң шай. Содан әрi атпен тартқызған табақ-табақ ет! Алыс жолдан шалдығып келген, қарыны ашып келген қонақтарды тыңайтып, күйлендiрiп жатты.
Ет желiнгеннен кейiн, шаршап келген қонақтардың алды жата бастады.
Бүгiнгi жүрiске мұқалмаған Сыбандар екен. Олардың үйлерiне еттен соң тағы да қымыз сапырылып едi.
Кеш бойы көбiнесе нағашы жағының үйлерiне айналып жүрген Абай Сыбан қонақтарға ендi оралып келдi. Сыбан жиынының бұл келiстегi үлкенi Қадырбай екен. Ол -ақын Қадырбай. Жас күнiнде әйгiлi Садақ ақынмен айтысып " Балаақын " деген ат алып сол Садақты өлең, сөзде мүдiрткен осы Қадырбай болатын. Оның көп өлеңiне Абай қанық. Бiрқатарын жатқа бiледi. Өз қонағының iшiнде Қадырбай болғанына Абай дән ырза болды.
Қадырбай болса, бағана түсер жерден-ақ, бұларға арналған үй - Құнанбай үйлерi екенiн бiлген-дi. Арысы Тобықты, берiсi Ырғызбай iшiнiң қатын-баласына дейiн бiлетiн Сыбанның бiрнеше сөзуар кiсiлерi тек отырған жоқ. Бағана кештен берi тысқа шығып, қастарындағы күтушi Ерболдармен сөйлесiп, осы он үйдiң жай-жапсарын, күтушi иелерiн де Қадырбайларға мәлiм еткен.
Қадырбай өзi де келгеннен бергi сары қымыздан, дастарқан мен ыдыс-аяқтан, шай үстiндегi тәттi-дәмдiнiң молдығынан әр жайды топшылап отырған. Әсiресе, түрiлген жас қазының қатарында жүрген үйткен қойдың етiнен - мынау үйдiң сыйын өзге үйлердiң сыйынан басқаша деп бағалаған. Ас атаулының бәрiнде болатын жалпы құрғақ сыйдан бөлек жатыр.
Ендi осы сыйды басқарып жүрген Құнанбайдың бiр жас баласы деген соң, Қадырбай сол бала өз қастарына келгенде iлтипат жасады. Абайға:
– Берi кел! Отыр, балам!- деп шақырып ап, өз қолынан қымыз ұсынды.
Қызғылт қоңыр сақалы бар, келбеттi, ақ сары Қадырбай Абайға аса бiр келiстi кiсi көрiндi. Бұл қонақ Абайдан әке-шешелерiнiң саушылығын сұрастырды. Көрсетiп жатқан сый-құрметiне алғыс айтты.
Абай өздiгiмен сөйлемей, тек қана Қадырбайдың сұраған сөздерiне жауап берiп отыр едi. Жауапты қысқа болса да, байыпты, орнықты қып айтады. Жас жiгiттiң түс-тұлғасын Қадырбай ұнатты бiлем, тағы да сөйлеткiсi кеп:
– Осы Барлас ақын маған бiр әңгiме айтып едi. Құнекеңiң оқудан қайтқан бiр жас баласы бар екен. Өзi өлеңқұмар екен. Ұлжаннан туған. Зеренiң қолындағы баласы десе керек едi. Сол әлде сенбiсiң?- дедi. Абай ұялыңқырап күлдi де:
– Барлас ақынның бiздiң үйге кеп азырақ қонақ боп кеткенi бар едi, - деп, Қадырбайдың жүзiне тура қарады.
Қадырбай күлiмсiреп қойып:
– Балам, ендеше сен көңiлiңе алма, әкеңмен құрдаспын. Сондықтан еркiн сөйлей берем. Айтпағым: өлең дегендi аса бiр сүймейтiн кiсi сенiң әкең едi. Сен неғып өлең сүйгiш боп жүрсiң? Осының жөнiн айтшы?- дедi.
Үй iшi Қадырбайдың қалжыңына күле бастады. Абай өзi үй иесi болғандықтан сыпайылық жасап, аз сөйлермiн деген. Бiрақ мына Сыбандар шет елдiң адамдары сияқты емес. Тобықтының өз ауылдарының адамындай кең отыр. Жауап айтқысы да келедi. Айтар сөзi де даяр сияқты. Тек қонаққа кеп отырған үлкен кiсiмен жауаптасса, әдепсiздiк болар ма екен?- деп екi ойлы болды. Өзi байқамастан тамсанып, басын шайқап едi. Қадырбай шалып қалған екен.
– Кәне, бiрдеме айтқалы отырсың ғой. Ұялма, айт!- дедi.
– Ендеше, Қадеке! Әкесi құрдастың баласы құрдас дейдi ғой. Оғат айтсам ғафу етiңiз! Бiрақ аса бiр көңiлi керең кiсi болмаса, өлеңдi сүймейтiн жан бола ма? Менiң әкемнiң де сүйетiн өлеңi болар. Жалғыз-ақ сiздiң есiңiзде қалғаны, әлгi бiр " шұбарым, арғымағым, кер маралым, өз заңынша болкендiк жандаралым!"- деген өлеңдi жақтырмай, сынап сөйлеген сөзi болмаса!- дедi де, ақырын күлiп қойды.
Үйдiң iшi тегiс елең етiп, Абай жауабын баққан Қадырбай қатты қарқылдап күлiп жiбердi.
– Япырай, мына баланың өзiме соғуын қарай гөр. Сен бұл әңгiменi естiген екенсiң-ау, ә? – деп, үй ішіне жағалай қарады. – Мынаның айтып отырғанын көрдіңдер ме? Бұл менің Солтабайға айтқан өлеңімді нұсқап отыр. Құнекең соны естігенде, маған: «Несіне жалына бергенсің?» деп, сын айтып еді. Балам, сен дауыңды тауып айттың! – деп тағы күлдi.
Абай осыдан әрi үндеген жоқ. Тегiнде соңғы кезде барлық үлкендерге талас сөзде соқтығыңқырап сөйлегендi қатты ұнатушы едi. Өзi қоймай сөйлеткен соң, Қадырбайға айтқанына да өкiнген жоқ. Қайта мұндайдағы қатқыл көңiлi бiр ырзалық тапқандай болды.
Бұл үйдегi қонақтар ұзақ отырып, кеш жатты. Орындарын жайластырып, тегiс жатқызып болып, түңлiктерiн жапқызып, Абайлар ас ошағына қарай қайтқанда, жаздың қысқа таңы сарғайып атып келедi екен.
Қазбаланың түстiк жағындағы үлкен қоңыр биiктер бозғыл тартыпты. Жұлдызы сиреген көкшiл аспанда Тезектiң Қарашоқысы айқындап көрiндi. " таң келедiнi " бұл атраптың қатпарларына, ұйқысы қалың көлеңкелi сай-саласына елдiң алдымен сол мәлiмдеп тұрған тәрiздi.
Абай, Ербол, Ызғұттылар ас үйлерге жақындай берiп, өзара күңкiлдесiп:
– Қазiр таң атады. Бүгiн ұйқы бола қоймас!
– Ұйқыны қояйық!
– Отын-су ерте қамдалсын.
– Қымыз! Қымыз кешiкпесiн! Бар үйдiң де сабалары сарқылып қалды.
– Ұйқыны қойып, тез қам қылайық!- десiп, келесi күннiң қамына жұмылды.
Келер күн ең ауыр күннiң өзi болды. Астың дәл үлкен күнi осы. Абайға тиiстi қонақтар бұл күнi түске шейiн кешегi үйлерiнен қозғалған жоқ. Таңертеңнен берi шай, қымызбен сыйлап келiп, дәл түске тақай бергенде, барлық он үйге ет тартылды. Абайдың бұл жолы жасаған тәртiбi қонақтарды да, көлденең қараған елдi де, ас иелерiн де қатты сүйсiндiрдi.
Табақ тартуға өңшең жорға аттарды сайлапты. Барлық ат күмiс ер-тоқыммен ерттелген. Күтушi жiгiттер бастарына тегiс жiбек орамал байлапты. Ас ошағымен екi арада бұлар қос табақтан алып, қатар ызғытып жөнелгенде, өлке бойы жайнап кеткендей болады. Нағашыларға арналған күтiмнiң қапысы жоқ, оқшау сый болды.
Астың күндiзгi етiн осы үйлер түгел жеп болған кезде, Байсал бiр үлкен ақ боз атқа мiнiп, қасына қырық-елудей топ ертiп, қолына үлкен биiк ағашқа орнатқан қарақшыны алып, атой берiп шықты, қонақтар атқа мiнсiн, әзiрленсiн деген белгi. Ендi бәйге, күрес, ат үстi сауық басталмақ. Астың қалың думан, қызу ордасы қайнады. Әңгiме дүкен қарақшы айналасында болады. Байсалдың хабарын құлақтана салысымен, барлық жұрт аттарына ұмтылды. Жал-құйрығы сүзiлген бәйгелер де киiкше басып, ойқастап шықты, аз уақытта қалың ел ат үстiнде әзiр болды.
Жиынын Абай тегiс болжай алмады. Ол атқа мiнбеген, мiнбекшi де емес. Өйткенi мұның сыбағасына тиген қонақтар алыс елдiң адамдары болғандықтан, бүгiн тарамайды. Ендеше кешкi сыйына тағы әзiрленiп тұру керек. Сол себептi Абай мен Ызғұттылар өз шаруасының қарбаласында жүр. Маңындағы жiгiттерi де тапжылмай, қастарында қалған. Абай ешқайсысын босатқан жоқ. Тек жалғыз Ербол ғана көптiң қызуына елiгiп, шыдай алмай:
– Тым құрыса сендерге хабаршы болайын. Не боп жатқанын айтып келейiн, - деп тұра жөнелiп, шапқылап кетет те, тез оралып келiп, тың хабарлар айтады. Кешеден берi жиылған жұрттың сан мөлшерiн бiлген кiсi жоқ едi. Ербол " талай мың бар екен " деп келдi.
Абайдың қонақтары аттарына мiнiп, белгi күтiп тұрғанда, Байсал ұран салып, қарақшысын аспандата көтерiп, Тезектiң қарашоқысына қарай шапты. Соның ар жағы кең жазық. Iстiң бәрi сонда болмақ.
Қарақшы жөнелiсiмен, соның бетiн бағып тұрған барлық топ-топ аттылар да дүркiрей шауып, қаптай жөнелдi. Абайлар ендi көрдi, көлденең өтiп, селдей ағып жатқан халықтың саны ұшан-теңiз екен. Бұл кезде ас үйлерден Ұлжан, Айғыздар да шығып, барлық күтушi қызметшi атаулының баршасы тамашалап, қарап қалысты.
Жер қайыстырып, ағыла жүйткiген жұрттың бiр шетi осы ас үйлердiң жаны болса, анау шетi көз ұшында. Сол екi арада қара нөпiр құмырысқадай қайнап кеттi. Талай уақыт арылмай, көшкен бұлттай жөңкiлiп. Жатты.
Алыс елдердiң қонақтары бiр сәрi болса, Тобықтының өзiнен де ат жалын тартып мiнген еркектен бiрде-бiреу қалмағандай.
Бiр уақыт Ербол шабатын аттың санын айтып келдi. Жиынын Байдалы санатқанда жүз елу ат бопты. Соның iшiнен он атқа бәйге аталыпты. Бәйгенiң бәрi де тоғыз-тоғыздан. Алдыңғы бәйге түйе бастатқан тоғыз, екiншi жамбы бастатқан тоғыз. Ол жамбы - кешегi Ұлжан әкелген күмiс едi. Содан арғы тоғыздар да түгел саналыпты.
Үлкен астың күресi де үлкен. Балуандар бәйгесi де сондайлық тоғыз-тоғыздан.
Абай осы хабарларды есiтiп болып, өз iстерiне қайта кiрiстi.
Бүгiн түсте шешелерi Абайды шақырып алып, мәлiм етiп едi: қонақтар ертең түстенiп аттанатын болса, ет аздық етедi. Ұялып қалмас үшiн қазiрден қам ету керек. Абайдың ас қызығына бармай қалғаны сол болатын. Ол Ызғұтты мен Мырзаханды Ботақандағы Құдайбердiге шаптырды. Бөгелмей, тез ғана қысырдың бес тайын ұстатып жiберсiн деп тапсырды. Сол сойысты күттi. Және арттағы ауылдар ас бiттi екен деп салақсып қалып, ертеңгi қымыздан құр тастамасын. Өзге жұрттың денi кешке тараса да, Абай қонақтары қайтпайды. Соны бiлдiрiп, қадағалау керек. Үздiксiз қиындық отын-су жағында. Оның қамы да Абай мойнында. Сөйтiп, астың ұлы дақпырты болмаса, қиын бейнетi болмаса, басқа ешбiр қызығын көрмеген Абай, осы күндi және келер түндi түп-түгел тынымсыз қарекетпен өткiздi. Қонақтар кешке жақын қайта қайтып келгенде, шаңытып, шөлдеп түтiгiп келдi. Алдарынан дәл кешегiдей сыпайы, қонағуар, жылпос жiгiттер қылаң ұрып қарсы алды.
Әуелi салқын сары қымызбен азан-аулақ шөлдерiн бастырып ап, соның артынан шай тартты. Ылғи екi-үш жiгiт көтерген, екi иiндерiнен бусана түсiп тыныс алған сабадай-сабадай сары самауырлар кiрдi. Кiрдi де, бар қонақтың күйiн келiстiрiп, көңiлiн тапты.
Бұл он үйдiң бүгiнгi бейiл құрметi кешегiсiнен асып түспесе, кем болған жоқ. Өзге көп үйлердiң қонақтары күн батарда аттанып кеткендiктен, Байдалы, Байсал, Сүйiндiктер де осында келген. Оларды Ұлжан мен Абай кеш бата әдейiлеп шақырып алып, нағашы қонақтардың тобының iшiнде болсын, бiрге отырып, өздерi де қонақ болсын деген. Осы кещте Абай iстеген сый-құрметке, жақсы ретке олардың өздерiнiң де көздерi әбден жеткен.
Абай бұл түнде де ұйықтамады. Осымен ұйқысыз, ауыр түннiң үшiншiсi өттi.
Келесi күнi түскi асты ерте астырып, қонақтарға ерте бергiзген. Дәл осы астың дастарқаны жиыларда Найманнан келген кәрi нағашы Абайды шақыртып алып, бейiлденiп бата берiп, үлкен алғас айтты.
Дәл сол үшiншi күннiң түс кезiнде Абайдың пiшiнiне көздерi түскен Ұлжан, Ызғұтты, Ерболдар жас жiгiттi қатты мүсiркедi. Абайдың жүзi қан-сөлден айрылып, науқастан тұрғандай. Екi көзi қанталап, кiртиiп, жақтары солып, бiр түрлi жүдеп, үрпиiп қапты.
Рас, Ызғұтты мен Ербол да сондай алжа-алжа болған екен. Үшеулерi бiр-бiрiнiң ажарларын айтысып, күлiсiп алды. Ербол:
– Тура кешегi ыстықта бәйгеге шауып, жолшыбай болдырып қап, түнде тағы таң асып шыққан қарашаның көк шоқайындай боппыз, не керек!- дедi.
– Ендiгi бар арман - бiр ұйқы. Тек осы тұрған жерге құлай кеткендей боп тұрмын!-деп, Абай бiржолата титықтағанын айтты. Сол уақытта бұларды Байдалы келiп, Бөжей үйiне шақырды. Астың әлi аяқтамаған арты бар. Онысы Бөжейдiң тұлдаған аттарын сою, үй iшiнде былтырдан жиылған септi тарқату, қаралы теңдi бұзу.
Бұл iстен жақын ағайын шет қала алмайды. Бастығы нағашылар болып, барлық Тобықтының қалың жұрты, ендi соған беттедi. Байдалылар Бөжей үйiнiң жанына келгенде, үй iшiндегi былтырдан бергi қаралы әйелдер тысқа шықты. Содан соң Байдалы белдеудегi қараны суырып алып, Байсалға бердi. Ол ырымын iстеп, қараны жерге сұлатты да, табанымен басып, сындырып тастады. Ас өттi. Қаралы жыл толды. Ендi азалы күндер бiттi дегеннiң белгiсi.
Байдалының тапсыруымен, Сүйiндiк қалың елдi бастап, ақ үйге кiрдi де, қаралы теңдердi бұзды. Бұ да жаңағыдай белгi. Осы уақытта Бөжейдiң әйелi мен екi қызы он жаққа терiс қарап отырып ап, дауыс айтты. Үй iшiндегi барлық жиын үндемей жыласты. Бөжейдiң аруағына арналған соңғы дауыс, соңғы көз жасы осы. Ендi ең соңғы құран оқылып болған соң, жиын тегiс тысқа шығып тұрғанда, тұлдаған екi ат келдi. Қатты семiрген күрең мен қара көк асаусып кетiптi.
Екеуiн де Бөжейдiң туысқандары жыласып тұрып жықты да, Байдалының өзiне бауыздатты.
Жаңағы қараны жыққан Байсал, септi бұзған Сүйiндiк, ендi мынау тұл атты бауыздаған Байдалы - үшеуi де кейiн " жол " алады. Бұлар осы қауымның әрi үлкенi, әрi Бөжейдiң үзеңгi жолдастары. Сондықтан, ас артынан болатын ырымның үшеуiн сол үш кiсiге орындатудың айрықша мәнi бар.
Бұл аттың етiн жемей кетуге тағы болмайды. Қалғи-шұлғи отырып, сол еттiң пiскенiне Абай зорға жеткен.
Екiнтi кезiнде Бөжей үйiнен ет жеп болып, ендi үлкендермен қоштасып, жүруге рұқсат тiлеп едi. Сол уақытта Байсал Абайды қасына шақырып алып, маңдайынан иiскедi де:
– Балам, мен осы шаққа шейiн сенiмен тiл қатысып, жылы ұшырап көрiскен жоқ ем. Бiрақ, барлық көрген-сезгенiм есiмде. Ана бiр жыл Қарқаралыда сенiң ажарыңды ұнатып, мейiрi түсiп кетiп, Бөжiкең бата берiп едi-ау! Сондағы сөзi есiңде болар. Сенен үлкен дәме қып, бата берген едi. Мен онда жақтырмап ем. Ағайынға әдiлет ойлап айтқан жақсы лебiзiңдi есiтiп жүрмiн. Бүгiн мынау күндерде Бөжiкеңе адал iнi боп, бетiңдi аштың. Жақсы ағаның зор дәмесiн әмсе өстiп ақтағайсың! Ақтарсың деп бiлемiн! Ақтар-ақсын, шырағым. Тек өмiр деген ит, жаңсақ бастырмаса екен! Өрiсiң алда! Бетiң дұрыс! Дәл осы бетiңнен жарылғасын!- деп бата бердi.
Байдалы, Сүйiндiк, Құлыншақ та жақсы бейiлмен қостап, бiрге бата қылысты.
Абай еш нәрсе айтпады. Тек қана үлкендерге ерiп бата қылып:
– Рақмет! Батаңызға рақмет! Дегенiңiз келсiн. Байсал аға!- дедi. Осыдан соң үй iшiмен қоштасты да, Ерболды ертiп атқа мiндi. Бұл уақытта Ұлжан да арбасына мiнiп, жүрiп кеткен екен.
Абай мен Ербол желе жортып, ат жүрiсiне зорға шыдап отырып, Ботақанға жеттi. Ұлжан бұлардан бұрын келiп, қонақ үйдi оңашалап, сонда екеуiне де қалың төсек салғызып қойған екен.
Абай келiп үлкен үйге кiрген жерде, әжесiмен амандаса сала, Ұлжанға қарап:
– Ұйқы, ұйқы! Апа, жалғыз ғана ұйқы!- деп төрдiң алдына жантая кеттi.
Өмiр бойында Абайдың ең алғаш рет ұйқысыз түндер өткiзiп, қабағы қатып, қажыған жолы осы едi. Қазiр шешесiнiң үйiне кiрiсiмен дәл ерке баланың күйiне келдi. Ұлжан Абай мен Ерболға бiр-бiр кесе қымыз iшкiздi де, өзi ертiп барып, қонақ үйге жатқызып, үстерiн жауып салды.
Осы кезде жастыққа бас қойған екi жiгiт осыдан осылай ұйықтап жарысқандай боп сiлтестi. Келесi күн түсте бiр оянып, қымыз iшiп алып, кешке шейiн қайта ұйықтады. Ымырт жамыла және бiр оянып алып, тағы қалғып отырысып, елден бұрын тағы ұйқыға кеттi. Екiншi күннiң сәскесiнде ғана барып бұл екеуi ел қатарына кiрiп, анық сергiп тұрды. Екi түн, бiр күн ұйықтаған Абай осы қалың ұйқының уағында өзiнiң қандайлық абыройлы, атақты жақсы жiгiт атымен оянғанын бiлген жоқ едi.
3
Бұл күндерде бiр жайлауларды кернеген жалғыз әңгiме - Бөжей асы туралы. Ас берген ел, асқа барған ел және үйде қалса да, барғандардан көп әңгiмеге қанған ел, – тұтасымен бiр жайды аңыз етедi. Сол лақап бiр Тобықтының iшi емес, алыс-жақындығы, ой мен қырдағы қалың рулардың баршасына да тарап, селдей жайылып кетiп жатыр. Абай өзi ас ошағы мен қонақ үйлердiң арасында соншалық бейiл салып, сарп ұрып жүргендiктен, бұл астың қаншалық ұлаңғайыр уақиға болғанын байқамапты.
Анығында Бөжейдiң асы бiр Тобықты емес, тiптi бұл өңiр, бұл атрапта талайдан болмаған ас делiндi. Молшылық, сый-сипат, рет сыпыйылық, барлығы да үлгi-өнеге берерлiк бопты.
Бүгiнгi күн осындай қып, дақпыртын көрген кәрi-құртаң, жiгiт-желең, қатын-бала, әрине, бұл уақиғаны оңайлықпен ұмытпайды. Әңгiме етулерi жаз бойы емес, күзге де, қысқа да созылады. Дағды бойынша, мезгiл өтiп, уақыт алыстаған сайын, бұл астың айналасына талай қоспа әңгiме, жаңсақ жамаулар да жабысады. Сүйтiп, келесi жылдарда осы аста жыққан балуан, осы аста бәйгеден келген жүйрiк, осы аста жақсы айтылған қалжың, жақсы сөзбен көрiнген шешен жандардың аты оқшауланып, ұмытылмай ере жүретiн болады. Бұлай болатын себеп бар да, себепшi бар. Ол сол ас берушiлерден шығады. Ас өлiк үшiн ғана емес, әсiресе, тiрiлер үшiн керек. Олар өлiмдi сылтау етiп өздерiнiң абыройын, атағын, мақтанын, айдынын да асырады. Сондықтан асты кiм болса сол жасамайды, тек жуан, бай, құдiреттi күштiлер ғана жасайды. Өмiрде кедейдiң асы деген ас болмайтын себебi де сол.
Ал атақтыға, жуанға, мықтыға жасалған ас сол өлiктiң артқы тобын тағы нықтап, мықтай түседi. Сол үшiн ас бергендер өз әрекетiн жаңағыдай көпке әшкерелеуге ынтық болады.
Солардың даңқ берiп дәрiптеуi бойынша Тобықты ортасы бұдан былай осы жылдарда туған баласының жасын Бөжейдiң асымен санайтын болады. Ас жылы туған бала ғана емес, астан бiрер жыл бұрын туған, бiрнеше жыл кейiн туғанды да сол астың "аржақ-бержағы" деп, асқар белден бастағандай, межелейтiн болады. Бөжей асының атағы сондай. Ендi осы жыл түскен келiн, осы жыл өлген жас-кәрi, осы жыл болған құдалық, бала сүндеттеу, күйеу келу де, баршасы да астың жылымен саналды. Тек адам жайы емес. Кейде кейiндеп барып атақ алатын бәйгелер болса, солар да Бөжейге ас берген жылы тай едi, құнан едi, немесе, iштегi құлын едi деп сөйленетiн болады.
Ұлы дүбiр, үлкен астың осындай боп, уақыт өлшеуiне айналып кететiнi анық. Бiрер буынға шейiн ұмытылмастай есте қалатыны бар. Ерте күнде болған төренiң асы, Бопының асы дегендер дәл осындай боп, ұмытылмай келген.
Тобықты iшiнiң қазiргi мол дабыры да сондай боп, ен жайлаудың барлық тау-сеңгiрiн, ой-өлкесiн қатты жаңғырықтырды.
Мiне, осындай ұлы дүбiрдiң арасында, сол асқа жақсы қызмет етiп, жақсы атақ алған жандардың аттары да қазiргi күнде көп айтылып, ауызға iлiнiп кеттi.
Асты жақсы басқарған Байдалы, Байсал, Сүйiндiктер бiр төбе.Бiрақ көп аузына олардан да бұрын iлiнген - жас қана жiгiт Абай аты бопты.
Айтушылар Абайды ең әуелi Құнанбаймен шайқастырады. Тоңы жiбiмейтiн, зәрi қатты қырыс әкенi Абай қатты кiнәлапты-мыс.
Талай мың қонақтың iшiнде Абай күткен қонақтар өзгеше бiр естен кетпес сый көрiптi.
Барлық жиынның мейрiмiн түсiрiп, тегiс баталарын алыпты. Сондай бiр жұртқа жаны ашитын, жақсылықты көксейтiн, ақылы кемел бiр бала шығыпты.
Бiрталай үлкендер Зере мен Ұлжанға да көп алғыс айтады екен. "Бет нұсқайтын Зере. Ел анасы боп, көптiң тiлеуiн, көптiң амандық, тыныштығын тiлеуге түскен кiсi ғой. Немересiн баулып отырған өзi екен. Бiрақ ақ сүтi ақталыпты"– десiп бiр қойысатын. Баласына өзi ерiп барып, жөн-жосықты үнемi айтып, талмай еңбек еткен үлгiлi ана Ұлжанды да мақтасатын. Бұл әңгiменiң бәрi де Абайлар ұйықтап жатқан шақтарда, Зеренiң аулына жан-жақтан ағылып келiп жатқан-ды. Тiптi Көтiбақ, Жiгiтек, Бөкеншi жайлауларынан келген бөгде кiсiлер де осындайды айтып келдi. Көкшенi аралап, Бақанасты бойлап жүрiп қайтқан Қаратай да қостап келдi. Қазбаланың бойындағы Бөжейдiң өз аулдарынан тараған хабар да сондай екен. Бақанас, Байқошқардың аяқ жағын жайлайтын дуаны басқа Керей де тегiс солай естiптi. Абай мен Ербол үшiншi күнi тұрып ап, өзен бойына барып, ұзақ жуынып шешелер үйiне шайға келген едi.
Зере немересiн өз қасына шақырып ап, қатар отырғызып, алдына шайын ұсынды да:
– Айналайын, қоңыр қозым, – деп, арқасынан қағып, маңдайынан иiскедi. Ұлжан бiр табаққа салған тоңазыған бас пен жамбасты Абайдың алдына қойып:
– Мынау сенiң адам болғаныңа арнап, шешелерiңнiң атап сойған малы едi, жеңдер!- дедi.
Абай таңданыңқырап сөйледi:
– Апа-ау, бұл ненiң ақысы?
Сенiң кешегi күнгi еңбегiңе ағайын-анжы ырзалық айтыпты. Ұйқы басып, не бiлдiм дейсiң екеуiң! Жұрт мақтап жатыр! Адам бопты дейдi. Соның ақысы!
– Тәйiрi еңбек дейтiн қай тауды құлатыппыз. Көппен бiрге қонақ күткенiмiз бе? Бiрақ әйтеуiр, сорлы қозының өлiмiне сылтау таусылған ба? Желiк, Ербол, кел!– деп, Абай етке кiрiстi.
Арада үш-төрт күн өттi. Бұл уақытта Ербол тағы да өз ауылдарына кетiп едi. Ендi бүгiн қозы жамырап жатқан кезде, астындағы ақ сұр атын терлетiп, қатты жүрiп кеп, дөң басында жалғыз жүрген Абайды тапты.
Жолдасының асығып келгенiне Абай бұл жолы жақсы үмiтпен қарады.
Талайдан берi Тоғжан жақтан Абайға тәуiр сәлем әкеле алмай жүрген Ербол, қазiр де сөз бастамай тұрып, әуелi Абайдың басындағы тымағын жұлып алды да:
– Шүйiншi!– дедi. Екеуi де iштерiмен танысып, күлiсiп жiбердi.
Жол болайын деп тұр, не қыласың!– деп, Ербол демiгiп күлiп тұрып: – Сүйiндiктiң кiшi баласы Әдiлбек бүгiн қайнына жүрдi. Ұрын кеттi. Қасына Сүйiндiк, Асылбек – бәрi де ере кетiптi. Көптен бiр сөйлесе алмай жүр ем. Әдiлбек сезiктенiп ап, менi жақтырмайтын болған соң, Тоғжанның өзi түгiл жеңгесiне де жолай алмадым ғой.
Ал бүгiн түсте барып, Асылбек отауында қымыз iшiп отырып, жеңгемен әбден кеңестiм. Тоғжан сенi сағынып жүр. Қайта-қайта аузына ала бередi дейдi. Оның үстiне жақсы атағың елге жайылып, мақтаушы жұрт екеумiзге көп болысқан бiлем. Осы өңiрдiң жасында Абайға тең жiгiт жоқ қой деп, жеңге мен қайын сiңлiсi қоса мақтасыпты. Ендi, өлген де бiр, тiрiлген де бiр. Дәл осы күндерде барып, көздерiне бiр көрiншi. Соған келдiм. Барлық жайды жолда сөйлесемiз. Тез ат алғыз да бiрге жүр!– дедi.
Байлау осы. Абай қатты толқып, қуанып кеттi. Екеуi ымырт жабыла бергенде, Бөкеншi жайлауы – Жәнiбекке тартты. Абайдың мiнгенi ақжал, сары жорға ат. Ерболдiкi ақ сұр. Екеуiнiң шапан, тымақтары да сұрғылт түстi. Жерқылаң мiнген қылаңнан киген екi жiгiт кешкi салқынмен есiп жүрiп кеткенде, кер бетеге, боз көденiң арасынан зорға көрiнгендей. Түстерi де, жүрiстерi де көзге түспей, ұрлана жүруге бейiмдеп апты.
Қара адырдың сыртымен жүрсе, жолшыбай ел қалың, көзге түседi. Екi жас жiгiттiң мезгiлсiз, түнделетiп жүргенi сезiктi көрiнедi. Сондықтан бұлар Тезектiң Қарашоқысын бауырлап, жазықпен тартты. Жол қашаңдау келетiн болды. Бiрақ оны есеп қылмай, асыға жүрiп, ақ жал аттың қатты жорғасымен келедi.
Аздан соң ай туып, аса бiр тынық, жым-жырт, жайлы түн жылжып келдi. Ақ дала, алыс адырлар жеңiл, көкшiл тұманға батып, түн жiбегiн оранғандай. Момын, сұрғылт, елсiз дүние мұңға бейiм. Биiк көк жапанда жалғыз жүзген жүдеу реңдi жарты айға қарап, Абай күрсiнiп қояды.
Тоғжанды ойласа, Абай көңiлi де бұл шақта арылмас мұңмен жүдейдi.
Тiршiлiк бұны жiгiт етiп өсiрiп, жастық дәуренiнiң таңы атқан шақта, сол аспанның асыл, әсем нұры бұл үшiн Тоғжан боп танылып едi.
Кiршiксiз таза көңiлдiң бар қиялы осы ғана. Бiрақ, екеуiнiң арасына өмiрдiң үлкен бөгеттерi, қарсылығы кеп төндi. Алаңсыз тiлек, аласыз көңiл созып едi. Болмады! Бұның аяғында тұсау, оның басында ноқта. Ендi мiне, екеуiн қақ айырған ерiксiздiк үстiнде, бұлардың жүректерi ғана бiр-бiрiне талпынып ұмтылады. Бiрақ шынжырларын сезiп, шерлi мұңмен өксiк өкiнiшпен ұмтылады.
Қарқаралыдан қайтқан соң, Тоғжанға бiр сәлем жолдап, көрiспектi тiлеген. Соған Тоғжан шыдамапты. Амалсыз ренiшпен қиналып отырып:
– Көрiсерлiк не бар? Ненi тiлеп көрiсемiз? Өзi соны сезбей ме?– деп, жүрегiне түскен қаяуын сездiрiптi.
Соған Абай ем таба алмады.
Рас, Дiлдәнi Абай сүйiп қайтқан жоқ. Бiрақ ендiгi өмiрге тағдырындай көнiп қайтты. Тоғжанның да Мәмбетейде атастырған күйеуi бар. Жалғыз-ақ, ол бар екен деп, Тоғжан да ынтығып тұрған жоқ. Қайта, Абайды сүйгелi, өзiнiң қайын жұртын ойламауға тырысатын. Жүрегi үркiп., жатырқап жүретiн.
Абай, бiрақ қайындап кеттi. Ендi қайтып көрсетпестей қиын белден асып кеттi. Тоғжан сол күндерде оңашада көп жылаған, жүдеп қалған.
Қатты жүрген жiгiттер ел жатар кезде Жәнiбектiң тұсына тақады. Жалғыз-ақ, жұрт жатып қалды. Көрiсудiң орны болмас десiп өкiнiп келе жатқан.
Жәнiбектiң кең шалғынды мол өлкесiнiң екi жағасы биiкше сарқабақ болатын. Соның батыс жақтағы бiр белiне кеп шыға бергенде, Абайдың құлағы алыстан талмаурап келген әндi шалып қалды. Ербол да естiптi. Дәл жотаның өзiне шығып, екi жiгiт аз тоқтағанда, ән айқынырақ жеттi. Қосылып салған ән екен.
Күзетшi әйелдердiң әнi сияқты. Жолаушылар тау басына бөгелмей ойға қарай құлады, ұзақ кең өлкенiң бойы жыпырлаған ауылдар. Қораларының орталарында, үйрiм-үйрiм көбiктей боп, қалың-қалың қойлар жатыр. Оттар өшкен, елсiз, жайын аралда қатар-қатар тiзiлген қаз, үйректiң ұяларында, ағарып дөңгеленiп жататын жұмыртқалардай боп, ай астында маңқиып, түңлiктерi жабық боз үйлер тұр. Алты-жетi бiр ұя. Он-он бiр үй бiр ұя. Төрттен-бестен бiр ұя жасап, дөңгеленiп тұрған ауылдар да бар.
Осы өлкенiң бойында, барлық ұйқылы ауылдардың үстiнен қалқып ән келедi. Жiгiттер iлгерi басқан сайын, ән айқындап, шақырып тұр. Өлкенiң дәл ортасын қақ жарып өтетiн кiшкене өзен бар. Соның екi жағасы селдiр бiткен аласа тоғай. Абайлар сол тоғайды құлдап төмен тартты.
Ербол ендi аңғарды, ән Сүйiндiк аулының тұсынан шығып жатыр екен. Сол ауылдың ар жағында Ерболдың аулы. Бұлар ән айтқан ауылдың үстiнен өтетiн болды. Жүрiстерi бәсеңдесе де, әлi де ақ жал аттың сумаңдаған жол жорғасымен келе жатқан.
Жалғыз аяқ жолмен кеп, өткелден өтiп, тоғайдың ар жағына шығысты. Кеңiрек алаң бар екен. Сүйiндiк аулы көрiндi. Ән ендi тiптi жақын естiлдi. Шырқап естiлiп жатқан "Топайкөк" әнi.
Абай мен Ербол Бошаннан үйренiп келген жаңа ән бұл өлкеге жайылып қалған екен. Нәзiк сұлу дауысты әйелдер "Топайкөктiң" кейбiр ырғағын терiс айтады.
Тоғайдан өтiсiмен Ербол барлық жайды тез аңғарды:
– Бәрекелде, мына қызықты қара! Мынау ауыл алтыбақан теуiп жатыр!- деп тоқтай қалды да:- ойбай, жақсы болды! Тура барайық!- деп едi. Абай аттың басын iркiп тоқтап қап:
– Тұра тұр!- дедi.
Оншалық араласы жоқ ауылға ойын iздеп келгендей, мезгiлсiз баруды Абай ыңғайсыз көрiп едi.
– Барсақ та атты тастап жаяу барайық. Кейiнiрек барайық. Әуелi сiздiң ауылға түсейiк!- дедi.
Мұны Ербол мақұл көрген жоқ.
– Әдейi келген кiсi болмаймыз. Есебiн өзiм табам, жүр!– деп, iлгерi тарта бердi. Абай екi ойлы болса да, Ерболға сенiп, ерiп кеттi.
Алтыбақан Сүйiндiк аулынан қашаңдау жерде, кең алаңда екен. Ойынға жиылған жастар қалың көрiндi. Кәмшат бөрiк, мақпал шапан, жiбек шапан киген қыздар көп. Араларында қынай бел, әсем кемзал ғана киген қыздар да жүр. Шолпылары тоқтаусыз шылдырлап, көп үнге салады. Ақ шаршы, кестелi кимешектерiн әсем қып салған күлкiшi келiншектер де көп. Балалар да мол екен. Жiгiт жағы сиректеу көрiндi.
Мықты қып құрылған биiк алтыбақанда сұңғақ бойлы екi қыз әлпеншек теуiп тұрып, жаңағы "Топайкөктi" әлi шырқап жатыр. Абайлар тоғай iшiнен шығып, сумаңдаған аяңмен, дәл қастарына жеткенше сауықшы топ байқамапты. Алтыбақанның қасына келе бере, екi жiгiт:
– Ойнар көбейсiн!
– Сауық молайсын!– дестi. Қыздар iркiлiп қалды. Келiншектер екi жiгiтке қарай жақындап келдi. Араларында Асылбектiң әйелi мен Сүгiрдiң келiндерi бар екен.
Барлығы да Ерболды танып:
– Ербол! Ербол ғой!
– Қайдан жүрсiңдер?..– деп, сонымен сөйлесе бергенде, Асылбектiң келiншегi Абайды танып:
– Абай!– деп, жарқын жүзбен амандасты.
Абай аты аталғанда, әлпеншек тоқталып, ән де басылды.
Алысырақ ауылдың сыйлы жiгiтi келгенде, бұл топ бөгелеңдеп қалған. Алтыбақан теуiп тұрған Тоғжан мен Сүгiрдiң қызы Керiмбала екен. Екеуi де тақап келдi. Абайдың көзi Тоғжанды әлдеқашан танып тұрған. Топ iшiнде ұялысқандай шолақ қана амандасты. Бұл жиында барлық жұрттан еркiн Керiмбала екен. Бойы Тоғжаннан аласарақ. Құлағында үлкен сырғасы бар, ашық дауысты, күлегеш Керiмбала Абаймен амандаса сала:
– Ал, ойынымыздың үстiне келiпсiңдер. Жатырқамаңдар! Аттарыңнан түсiп, алтыбақан тебiңдер!– дедi.
Өздiгiмен сөз бастауға ығысып тұрған Асылбектiң келiншегi Керiмбаланы тез қостап:
– Ал, түсiңдер!– деп, күлiп қойды.
Абайлар әлi де iркiлiп тұр. Ербол әуелi өздерiнiң жайларын айтты. Мұндайда сезiкшiл келетiн жiгiттер болады.
Олар әрi қызғаншақ, әрi жорымтал, аңдағыш. Соларға естiртiп:
– Мына Бақанастағы Көкшеге бара жатыр ек. Жолшыбай кешiгiп қап, бiздiң ауылға қонып аттанбақ боп келемiз, – дедi.
– Ендi қонатын болсаңдар, не сөзi бар? Ойынға да араласыңдар!
– Аттан түсiңдер!
– Бiз бастаңғы iстеп жатырмыз.
– Тоғжан үйiнiң үлкендерi жүрiп кеткен соң, құрбылары жиылып бастаңғы iстетiп жатыр. Әдiлбектiң тоқымқағары да осының iшiнде. Қызығымызға ортақ болыңдар!– деп, бiрнеше қыз-келiншек шын шақырды.
– Түсiңдер, аттарыңды байлап без келiңдер!– деп, Тоғжанның жеңгесi соңғы сөздi айтты.
Ербол осы сөздi қостап:
– Ал мақұл!– дей бердi. Керiмбала бiр жеңгесiне сүйенiп тұрып, ашық үнмен қалжыңдап:
– Ал ендi, ойнымызды суытпай, тез оралыңдар. Қайындарынан жаңа қайтқан жiгiттер ғой! Әндерiн үйренемiз! Тамақтарыңды кенеп келiңдер!– дедi. Жұрттың бәрi мұны жақсы қостап, тегiс күлдi. Керiмбаланың ашықтығын, еркелiгiн бар жастар тұтас ұнатқан-ды.
Абайды көргелi үндемей, ойланып қалған Тоғжан күлген жоқ. Бiрақ одан көз алмай тұр. Жас жiгiттiң үстiнде желбегей киген жеңiл сұрғылт шапан бар. Iшiнде ақ көйлектiң сыртынан киген қара желеткесi көрiнедi. Басында көкшiл сұрғылт жiбекпен тыстаған жұқа қара елтiрi тымағы байқалады. Айға қарсы қарап тұрған ақшыл жүзiнде жүдеулiк бар. Ұнамды, ықшам киiм киiп, күмiс ер-тоқымды сұлу ат мiнiп, ойда жоқта келген әсем жiгiт қазiрде Тоғжан көзiне аса ыстық көрiндi.
Абай мен Ербол тез келмек боп бұрыла бердi. Ақ жал ат бұған шейiн шыдамсызданып, оң аяғымен жер тарпып, тiзгiнiн соза түсiп, қозғалақтап тұр едi. Қазiр де бiр рет көлбең етiп, бұлаң бердi, де, сумаңдай жөнелдi. Үстiндегi күмiс тұрмандары айға қарсы жарқ етiп барып, сөне бердi. Ақ жал аттың күлте құйрығы да ай астында күмiс ағын төгiлгендей жалт еттi. Ендi иреңдей түсiп, бұлдырлап, ұзап барады. Тоғжан алтыбақанның бiр ағашына кеп үндемей сүйенiп, жым-жырт тұрып қапты.
Қайын сiңлiсiнiң қатты өзгерiсiн елден бұрын сезген жеңгесi. Ол сырт көзден өз сырларын жасырам деп, Тоғжанды құшақтап алды да, қонаққа әзiрлейтiн ас жайын сөйлеген болды. Тақап келген келiншектерге ас жайын ақылдасып тұрмыз деп, тоқтата жауап берiп, өзi Тоғжанның құлағына сыбырлап:
– Еркем, ән сал! Әйтпесе, мына жұрттың сөзi мен көзi саған қадалғалы тұр! Уақып бол!– дедi.
Осы кезде Керiмбала жүгiрiп кеп, Тоғжанды әлпеншекке қарай тарта жөнелiп:
– Абай осы ғой? Анықтап көргенiм осы ғана! Келгенi жақсы болды ғой! Қайнының әнiн өзiне айтқызып, жақсылап үйренiп алайық, жарай ма?– дедi. Тоғжан үндемедi. Керiмбала жалт қарап, ақсия күлiп:
– Сен немене? Ұяламысың? Ол бiр егде кiсi ме едi, өлгенше? Қой, ұялмаған бұйырмағанды алады деген. Қайда өзi? Қазiр-ақ әнiн айтқызам, тұра тұрсын!– деп, әлпеншекке Тоғжанның қарсысына мiндi де, "Топайкөктi" қайта шырқай жөнелдi.
Тоғжан iркiлiп, қосылмай қалды. Керiмбаланың үлкен сұрғылт көздерi, әдемi қызыл жүзi, ерке күлкiсi ешбiр дүниеден именген жоқ. Шолпысы сылдырлай түсiп, сақылдап, рақаттанып күлiп қойып, әнiн жалғыз өзi айтты. Кеткен беттен көп бөгелмей Абайлар келдi.
Келiсiмен, Ербол ойынды меңгерiп өзi бастап кеттi. Керiмбаланың жеңгесi Қапа, Тоғжанның жеңгесi және Ербол үшеуi алтыбақан тебу қонақтың жолы деп кеп, әлпеншекке Абайды мiнгiзген.
Қыз-келiншек тербетiп тұрғанда, жiгiттiң қарызы ән салу. Абай ендi әлпеншектi теуiп тұрып, iркiлместен әдемi шырқау ән бастады. Қарсысына мiнген Керiмбала болатын. Ол жаңағы "Топайкөктi" айтайық деп өзi тiлеген. Бiрақ, қосылғанда терiс айтты. Жалғыз қайырмасы емес, орта тұсын да бұзып айтады екен.
Тыңдап тұрған қыз-келiнщектер:
– Абайдың айтуы басқарақ!
– Керiмбала терiс айтады!
– Тентегiм, сен терiс айтып жатырсың!
– Үйренiп, ерiп айтсаңшы!– десiп, Керiмбаланы қаға бердi.
Керiмбала ұялған жоқ, күлiп жiберiп, тоқтады да:
– Ал, ендеше басқа бiрiң айта ғой! Тоғжан! Ал, Тоғжан, сен айт!– деп, ерiкке қоймай Тоғжанды жетектеп әкеп, өз орнына мiнгiздi. Өзi жiптiң бiр жағын алып, Абайларды аспанға тербете бастады. Тоғжанның келгенiн өзгелер де қостады.
Құлаштап сермелген әлпеншекке Абай мен Тоғжан кезек-кезек биiктей түсiп, теңселiп тұрып ән шырқасты. Тоғжан алғашқы бiр-екi ауыздың тұсында Абайды тыңдап айтып кеп, үшiншi ауызға келгенде, еркiн сермеп қосылды. Бұрын жаңылыс айтып келген жерлердi Керiмбаладай емес, оңай түзеп алды. Ербол мен өзге тыңдаушының бәрi де:
– Ә-ә, жаңа түзелдi!
– Тоғжан оңай үйрендi!
– Ән жаңа келiстi! Айт, айтыңдар... Пәлi!– деп тегiс құптай жөнелдi.
Жақсы жiгiт, сұлу қыз соншалық бiр ерекше жарастықпен, жақсы үйлестi. Тоғжан жүзi айға қарсы келгенде Абай өзгеше бiр нұр көрдi. Бетiне жұқалаған қызыл сәуле берiп, iштегi терең сырдан, дос көңiлден белгi еттi. Сағынған сүйгенiнiң жанына жаны ұмтылып, айрылмасқа, кетiспеске серт еткендей. Қазiргi әсем әнмен үйлескендерi бауырға кiрiп, жабысып тұрып құшқаннан да жақынырақ, күштiрек сияқты. Ырғағы көп сезiмдi сұлу әнге екеуi де бар шындығын тапсырып, бар сырларын бөледi. Ән айтқан жоқ, екi бiрдей ынтық жан, қауышып табысқан шаттық айтты. Бар жиынға, бар дүниеге, барлық жұлдызды аспан, жарқын айға да "көршi бiздi, кiнәлап көршi!" дегендей.
Мiнсiз сырына шындап берiлген Тоғжан тоқтамай айта бердi. Абай бiр шақта жас сұлудың жүзiнiң бала қуанышын көрдi. Бақыт күлкiсiндей бiр рақат, ырзалық елес берiп, Абайға қадала қарап езу тартты. Келгенiне, тапқанына сүйсiнiп iшiнен алғыс айтқан тәрiздi. Қарлығаш қанатының ұшындай боп, айдай сызылған жiп-жiңiшке қастары көтерiлiп-жазылып, Абайға өзгеше бiр үн қатқандай болды.
Бағанадан берi соншалық көп, тiлсiз сәлем жолдаған Абай, ендi әннiң сөзiн өзгертiп алып, басқаша айтып кеттi."... Сағындырған ғашық жар ынтығы iште жүрген шерлi досын кiнәлаудан тоқтар ма екен? Бар дүние, бар сырын, барлық бақыт тiлегiн бiр өзiнiң шұғласына құрбан етем деп келсе, не дер екен! Сол күнде де қатты болса, қайта серiпсе, әдiлдiгi, рақымы кәнi! Ол шақта үмiт бермей өртемес пе едi? Кiнәламай жазаламас па едi? Сондай қаталдықты көрерлiк ғашығы қанша ғайыпты едi?" деген бiр өзгеше сыр кеттi.
Тоғжан алғашқы бiр аузына тыңдай ғана ердi де, тоқтап қалды. Сөз бұл өңiрдiң айтып жүрген белгiлi өлеңi емес. Мәнiн, шынын жалғыз Тоғжан өзi ұқты. Нұрлы қара көздерiн төмен салып, үнсiз мүлгiп тыңдады.
Абай жалғыз өзi төрт ауыз өлеңдi сыры терең "Аққайың" әнiмен айтып барды да, баяу ғана тоқтады. Жүрегi барлық бүркеулi шынын да, ыстық жалын сырын да осы әнге, осы арадағы өз сөзiне салған. Ол ақын боп, мұңды жар боп шешiлдi. Осы әннiң тұсындағы Абай Ерболдың күнде көрiп жүрген жолдасы емес. Көз алдында өзгеше боп өскелеңдеп, самғап шыққандай көрiндi. Ән басылды. Абай әлпеншектен түстi де, шетiрек шықты. Қасына Асылбектiң келiншегi кеп, әншi екенсiң ғой дегендей мақтау айтып тұр едi. Құр әдеппен жымиғаны болмаса, Абай оның сөзiн аңғарған жоқ.
Алтыбақан қасындағы ән мен ойын тағы бiразға созылып барған соң. Ербол тың ойын бастады. Онысы – "ақсүйек", содан кейiн "серек құлақ" едi. Жастар тегiс қатты даурығып, шулап жүрiп, үлкен желiкпен ойнады.
Серек құлақ ойнында қасқыр болған Ерболдың өзi. Ол "қой" алып қашатын. Абай көп қыздар мен келiншектердiң арасында қалжыңдасып отырып:
– Мен қой болам!– деген.
Ерболдың көп есебi бар екен.. Ебi шебер қасқыр болды. Әуелi бiр-екi келiншектi, қыздарды алып қашып, далаға тастап, содан кейiн бiр кезде Абайды алып қашты. Жүгiртiп әкетiп бара жатып жолда:
– Сен анау шоқ талдың түбiне барып, менi аңды! Аздан соң Тоғжанды алып қашам!– дедi де, қайта салды.
Абай тал арасында тұрып, Тоғжанның " қолды болуын" тосты. Көп күткен жоқ, Ербол алып қашты. Бiрақ бұл жолы "қой" алу оңай болған жоқ. Көп iшiнен, әсiресе, Керiмбала қатты айғалап ұмтылды. Тоғжанды Абай тұрған жақтан басқарақ бiр ағашқа апарып, оған да бiрдеңе айта салып, Ербол қайта шауып кеттi.
Абай бұл кезде Тоғжанның жанына қалай жеткенiн бiлген жоқ. Екеуi қалың ағаштың арасында, ай сәулесi үзiлiп түсiп тұрған бiр алаңқайда кездестi. Бiр-бiрiне ұмтылып келгенде, Тоғжан жылап жiберiп, Абайдың құшағына кiре бердi. Жасқа толған көздерiн сүйген жiгiтiн төсiне басып, тұрып қапты. Екi иығы шошынып қысылғадай, дiр-дiр еттi.
Абай:
– Тоғжан, жыламашы!– деп, шашынан ғана сүйiп, қатты құшақтап қысып тұрғанда, Тоғжан басын жоғарырақ көтерiп:
– Көрiсейiкшi бiр! Сағындым!– дедi.
Дәл осы уақытта:
– Тоғжа-а-н! Қайдасың? Қасқырға берер Тоғжаным жоқ! Жүр, – деп айғайлап, күлiп жүгiрiп келе жатқан Керiмбаланың даусы естiлдi. Абай Тоғжанды асығып қысып, бiр-ақ сүйдi. Қызарып толқыған ыстық бетiнен сүйдi. Керiмбаланың жақындап қалған сыбдыры естiлгенде, Тоғжанның бөркiн түзеп кигiздi де:
– Ертең тос! Есебiн тауып көремiз! Келемiн!– дедi. Қалың жапырақ арасынан түскен ай сәулесi теңгедей бiр жарығын Тоғжанның оң көзiне түсiрдi. Кiрпiгiнде үлкен бiр тамшы жас iркiлiп тұр екен. Қастарына Керiмбала жүгiрiп келгенде, екеуi жай ғана қатар тұрған. Керiмбала әдемi ақ тiстерiн ақсита күлiп, бөркiн шекесiне салып, бар денесiмен бұраңдап, ойнай келiп:
– Е-е, мұнда ма едiңдер? Қозымды қасқыр жей ме десем, қойдың өзiнiң де жегiсi келе ме, қалай?– деп, барынша шаттанып күлiп, Тоғжанның иығына бетiн басты.
Жазықсыз ерке қыздың күлкiсi сияқты. Бiрақ мынандай, ойдағысын iрiкпейтiн Керiмбала, қазiр айтқанын көпке де айтуға мүмкiн.
Абай соны ойлап:
– Жала жаппаңыз, Керiмбала! Басымызға күн туып, қолды болған соң, бiзде не жазық бар? Амал қане? Мұңымыз бiр болғандықтан кездесiп тұрмыз!– дедi.
Керiмбала күлкiсiн тыйған жоқ:
– Әй, бiлмеймiн, кiмге салсақ та, құлқыным таза дей алар ма екенсiз, Абай?– деп, сезiгiн айта бастады.
Мына сөзi әлгiден де жайсыз. Тоғжан ашумен тыймақ болып:
– Қойшы, Керiмбала! Күлкiнiң де орны бар ғой.
– Не деп барасың өзiң?– деп, ұнатпай қалды. Керiмбала Тоғжанға жалт етiп, ренжiп қарады.
Абай бұл қызды ашумен тыймай, майда мiнезбен тыймақ.
– Керiмбала, жұрт аузы жеңiл ғой! Ұшқары қалжың құрбыңа ауыр тиiп, жазықсыз жаманат келтiруi мүмкiн. Ондай сөзге жұрт алдында сақ болу керек емес пе?– дедi.
Керiмбала бұл сөздi дұрыс түсiнiп, қайта күлiп жiбердi. Қазiр ұялып күлгендей. Мiнезi жақсы, жүрегi таза баланың ұялған күлкiсi тәрiздi. "Тоғжанды ренжiттiм бе?" дегендей боп, құшақтай алып, ерте берiп:
– Ал, ендi ашуланба! Ендiгәрi айтпай-ақ қояйын!- дедi.
Үшеуi де топқа қайтты. Осыдан әрi көптiң ойыны созылса да Абай мен Ербол бөгелген жоқ. Ертең ерте жүремiз деп, ауыл иелерiне рақмет айтып, асқа да қарамай кетiп қалды.
Келесi күнi айтқан сөздерiн ақтағандай боп, екi жiгiт Бақанасқа кеттi. Қаратайдың аулына барып түстенiп, кеш батқанша сонда болды да, сол күнi ымырт жабылып, ел аяғы басылған соң ғана Жәнiбекке қайтты.
Ақырын жүрiп, дабырламай келдi. Жерқылаң түстес жiгiттердi иттер де байқамай қапты. Ауылдың шетiнде отырған Ербол үйiне жым-жырт кеп түстi.
Осы түн ел әбден ұйқтаған кезде, Абай мен Ербол үй тонайтын ұрыларша жасырынып бұғап, ептеп басып кеп, Асылбек отауының есiгiне жеттi. Екеуi де киiз есiктi жамылып тұрып, iштегi ағаш есiктi ашудың амалына кiрiстi. Үй iшiнде ояу жатқан әйел бар екен. Шолпы сылдыры естiлдi. Кәрi кiсi болмау керек. Бұл үйде шолпы тағарлық екi-ақ кiсi болуға лайық. Оның бiрi – жеңге, бiрi – Тоғжан.
Ойлағандай жақын адам жiгiттере:
– Ақырын!– деп, сыбыр еттi де, есiктi өзi ашты. Үй iшi қараңғы. Жiгiттер үйге кiргенде, жаңағы дауыс тағы сол сыбырмен:
– Абай...– деп, дыбыс бердi. Абай қолын созды. Кимешегi бар жеңге екен.
Абайды қолынан ұстап төрге қарай жетектей бердi де, артына шала бұрылып Ерболға:
– Сен қайта бер. Өзi барар!- дедi. Дұрысы сол едi. Ербол ақырын басып, қайтадан шығып кеттi.
Абайдың iлгерi созып келе жатқан оң қолы жiбек шымылдыққа тиген кезде, алдынан қарсы қозғалып келе жатқан Тоғжанның ыстық саусақтары мұның бетiне тиiп едi. Екеуi де шапшаң ұмтылысып кеп, қатты құшақтасты да, ұзақ-ұзақ сүйiсiп, үнсiз жабысып тұрып қалды. Дiрiлдеген демдерi қосылып, ыстық ерiндерi ендi айрылмастай табысқан-ды.
Тып-тыныш жаздың таңы сары қабақтан баяу атып, түрiлiп келе жатқан шақта Абай мен Ербол Жәнiбектен жөнеле бердi.
Аз ғана жүрiп, қарсы қабақтан асты. Ай батқан, жұлдыздар да сиреп, бiр-бiрден сөнiп жатыр. Боз көденiң арасынан үркiп ұшқан торғайлар аспандап ап, қалықтап тұрып сайрай бастады.
Абай жүрегi де сыр мен жырға толы. Жеңiл тымақтың бiр құлағын жымырайта киiп, сары жорға аттың жайлы бiр жүрiсiне салып, Ботақанға қарай беттеп келе жатып ән бастады.
Ауылдан бiрталай ұзап кеткен соң Абай барлық ашық сұлу даусымен аса бiр сезiмдi ырғаққа салып, көп жырлады. Жүрегiн толтырған қуаныш та, назды мұң мен толқынды ыстық ой да барлық пердесiз, қытықсыз шынын осы әнге табыс еткен. Сөз де бөлек. Қайдан шыққан? Қашан айтылған? Қандай нәзiк жан осындай боп, бар шынымен сүйе бiлген? Мәлiм емес. Шырқап келедi. Бiр тоқтамай, мүдiрмей, соншалық бiр шебер жүйрiк тiл тауып, жыр самқайды.
Қандай жолмен, қанша жүргенiн де бiлмейдi. Бiр шақта Ботақаношағында отырған ауылдардың төбесi көрiндi. Абай сонда ғана әнiн тоқтатып, Ерболға қарады.
Жолдасы Абай күйiн ұққандай боп, жымиып қана күлiп, сүйсiне қарап келедi екен. Абай атының басын iркiп, тоқтаңқырап тұрып, Ерболды ат үстiнен құшақтады да:
– Ербол, сынама менi! Өмiрде атын ғана есiткенiм болмаса, бақыт деген не? Шын шаттық деген не? Дәл осы түнге шейiн соларды таныған да, татқан да емес ем. Несiн айтасың? Көрiп келесiң. Жайым, барым сол емес пе?– дедi.
Осы күннен соң, аз уақыт iшiнде, Жәнiбек жаққа Абай тағы барды. Бiрақ өз қызығының жақсы дәуренi бiткен екен. Асылбек, Әдiлбектер қайтып кептi.
Келiсiмен Әдiлбек суық сөз естiп, сезiктенген бе? Жаман бүлiнiп, жеңгелерiн де, малшы-көршiлерiн де қатты бүрiптi. Аулына өлердей сақ аңду қойып, әлдекiмге өшiккенiн айтыпты.
– Аяғын Жәнiбекке қарай басып көрсiн! Тiрi кетпейдi!– деп кесесiптi. Жол қиындап, жарық айды бұлт басты.
Онсыз да араздығы көп елдердi ендi мынадай iспен өшiктiру, аямастық сияқты. Амал құрып, тағы да бiр айықпас қасiрет келдi.
Осы кезде ел жайлаудан қайтып, ауыл-ауылдың аралары қашықтап кеттi.
Абай өзiн өзi не күйде, не деген дел салдық дерт үстiнде жүргенiн аңғара алмай жүрдi. Бар дүниеге гүлi солған, шырағы сөнген тұлдырдай қарап, жүдеп кеттi.
Әке-шеше өздерi ұйғарып, бұйырды да, мұны тағы да қайнына жүргiзетiн болды. Жалыны да жоқ, тiлегi де жоқ сұлық көңiлмен Абай көне бердi. Айдалып кеткен кiсiдей Қарқаралыға кеттi.
Бұл жолы ай жарым жүрiп, Ділдәні алып келді.
Бұл уақыт елдің қыстауға қонатын шағы. Өз ойының әуресімен жүріп және қайындап кетiп, Абай ел iшiнiң жайларынан оқшау қалған екен.
Осы күзге Құнанбай тағы да бiр топ жанды қырына алыпты. Ендiгi кезек Құлыншақ аулынiкi. Анау кездегi "бәле басы сол" деп, "көшiп кеттi, жауға кеттi" деп, бұларға көптен тiсiн басады екен.
Жер жағдайымен күздiгүнi өз қыстауларына қарай көшкенде, Құлыншақ аулы Құнанбайдың қасына кептi. Келгенде, былтырғы тобынан жырылып, жалғыз ауыл боп кептi.
Абай қайтып келгенде, Құнанбай сол Құлыншақтың Садырбай, Наданбай деген екi баласын Жетiсуға жер аударып жiберiп, Мұңсызбайды кепiлде болсын деп, Жақып аулының шетiне қондырыпты. Құлыншақ Манаспенен жалғыз үй қалған. "Баламды ұрдың, iнiмдi масқараладың" деп, малдарын да тiзiп алып, айып-анжыны да баса салыпты. Ағайын ес жиярлық мезгiл бермей, ара түсердiң бәрiне бiлдiрмей, бiр-ақ күннiң iшiнде осыны етiптi де, баяғысынша түк болмағандай "ақсарбасын", "көкқасқасын" айтып, ру басшыларын жиып, қонақасысын көпiртiп жүре берiптi.
Абай қайтып келгенде, жұлысқан тартыс жоқ. Бiрақ, ауыл үй, ағайын арасы тағы да томсарған наразылыққа, бiтеу жараға толы екен.
I
Абай үйленгелi бiрнеше жыл болды. Дiлдә түскен жылдың келесi көктемiнде бұлардың үлкен баласы Ақылбай туды. Екi жыл өткенде Күлбадан деген қыз туды. Ол бүгiнде бiрден асты. Қазiр үшiншi баланың әкесi болғалы жүр.
Дiлдә екiқабат уақытында бiрнеше айдай ауру адам сияқты болатын. Ас батырмау, басы айнала беру, ағарып, жүдеп, төсекке жантая беру мұның салты боп алған.
Аз жылдың iшiнде бiрнеше баланың әкесi болса да, Абай әлi өзiнiң осы халiне үйренiп болған жоқ. Оған үйлерiндегi үлкен шешелер де себеп болды. Ақылбайды Ұлжан өзi бауырына салып, өз баласы қып алды. Тiлi шығып қалған Ақылбай бұл күнде Абайды әкем екен деп бiлмейдi. Жай, анда-санда ас басында көрiнiп кететiн көп үлкеннiң бiрi, бөгде таныстай көредi. Абай да оны ыстық көрiп бой тартқан емес. Өйткенi, ол бала мұның жастығына зорлық еткендей боп, тiптi ерте туды.
Ең алғаш, 17 жаста Абай әке болды. Үйленудiң өзi бiр тәңiр құдiретiндей амалсыздық күнi едi. Соның артынан ес жиғызбай, iлесе келген әкелiк, тiптi бiр мазақтай, қатал зорлықтай көрiнген.
Алғаш Ақылбай туған күнi Қалқадай жеңгелер:
– Балалы болдың!
– Ендi, мiне, сен әкесiң!
– Қайырлы болсын!- десiп, күлiп қамалаған болатын. Сонда Абай бiр ұялып, бiр қиналып, не қыларын бiлмей, атына мiнiп, кетiп қалған. Аулына үш-төрт күн өткенде бiр-ақ оралып едi.
Кiшкене Күлбаданды да Абай әлi танып болған жоқ. Ол да күнi бойы шешелер үйiнде, солардың бауырында болады.
Дiлдә бейнелес, ақ сары, мазасыз қыз кеш болғанда ғана отауға келедi. Абайды әкелiкке ерiксiз көндiрем дегендей боп, Күлбадан түнi бойы ұйқы бермей жылайды. Сонысының өзiмен де ол жас әкемен екi арасын бiтiмсiз қып қойды.
"Тыныш ұйқыдан кiсiнi шаяндай шағып оятады" деп, Абай оны "Саршаян" дейтiн.
Қазiр сол Саршаян тағы да жылап отыр. Кеш батып, үй iшi қараңғы болса да, Дiлдә от жақпапты. Өзi шымылдықты түсiрiп, биiк төсектiң алдына көрпе-жастық салып, жантайып жатыр. Күлбадан шешелер үйiнен жаңа келiп, төсекке жатпай, қиғылық салып. Отыр екен.
Абай бiр топ кiсiмен үйге кiрдi. Тыста боран. Бұлардың үстерi тегiс қалың қар, қырау. Үйге шұбатыла кiрiп, мол аяз алып келдi.
Тыстан кiрген суық пен көп кiсiнiң дабырынан тынышы кеткен Дiлдә басын көтердi.
Абай тымағы мен iшiгiнiң қарын қағып жатып:
– Дiлдә, жарық жақсаңшы! Тыйсаңшы мынау мазасызды! Болмаса апарып тасташы анау үйге!– дедi.
Дiлдә жарық жағып, шымылдықты түрiп қойып, қонақтарға көрпе салды да, Күлбаданды қолына алды.
Күтушi қызыл келiншек отауға кiрiп, Дiлдәмен сыбырласып алып, қонақтардың қамына кiрiстi.
Бұл қонақтар Абайдың қазiргi уақыттағы жолдастары, жас жiгiттер: Ербол, Жиренше, Асылбек және Базаралы болатын.
Орталарындағы үлкенi Базаралы. Сол төрге шығып, шешiнiп отыра берiп:
– Жаным-ау, мына құдайдың күнi қайтедi? Тағы боран! Әлi боран! Жұтатты-ау! Ақсүйек қып жұтатты-ау ел сорлыны!- деп,, уайым айтып, ұзын қара сақалын ұстап, ойланып қалды.
Еңгезердей мол денелi болса да, аса сымбатты, нұр жүздi Базаралы қазiр отызға жаңа iлiнген. Ақ елтiрi iшiгiн желбегей жамылып отырып, таңдайын қақты.
Дiлдә дөңгелек үстелдiң үстiне шам әкеп қойғанда, жiгiттер айнала отырды.
Бұл кезде Абайдың да денесi iрiлеген. Жауырынды, сүйектi боп қалған екен. Бойы ортадан биiктеу. Сүйегi iрiлеумен қабат, бұлшық еттерi де толып, бар мүсiнi балғын, кесек тартыпты. Бет пiшiнi де денесiне лайық дөңгеленiп, iрiлеп қалған.
Ұзынша қырлы мұрны көтерiңкi, үлкен. Жазық биiк маңдайы шекесiне таман келгенде дөңкiлдене түсiп, кең көсiлгендей. Қыс суығынан бет, мұрны тотықса да, келбеттi маңдайы ақшылданып, айқындап тұр. Отты сұлу көздерiнiң ақ, қарасы әлi де тап-таза. Көзiнiң сыртқы шарасы томпақтау және ұзынша бiткен. Жiп-жiңiшке боп кең созылған ұзын қастары мен ойшыл отты көздерi Абайды өзге жұрттың iшiнен оқшауырақ етiп тұрады. Жақсы туыс белгiсi сияқты.
Әлi ұзармаса да, теп-тегiс боп, тебiндеп шығып келе жатқан қоңырқай мұрты бар. Барлық тұлғасы сай келген қара сұр жiгiт, сонау сұлу болмаса да, ұнамды, сүйкiмдi.
Оңаша отауға iрiктелген жас жiгiттер бұл кештi көңiлдi өткiзсе керек едi. Бiрақ жаңа орнықпай жатып Базаралы айтқан уайым сөз бәрiн де ойға салды.
Бұл жиынның Базаралыдан басқасы үш күннен берi бiрге жүрген. Базаралы осы кешке ғана тау жақтан келгендi. Қалың ел, көп қыстаулар сонда. Абай сол жұрттың жайын бiлмек боп:
– Немене, жұт өзi қауырт па? Жоқ, ойдым-ойдым ба? Көлемi қандай?- деп сұрады.
Асылбек, Жиренше, Ерболдар да Базаралыға қадала қарап, хабар күттi.
– Анық жұт жаппай келмей ме? Бұл соның өзi ғой! Ел дегенде көптi айтамыз да... Көп қысылды ғой! Мына боран айықпағалы мiне үш күн болды. "Жыл мойыны жақын ба" деп дәме қылысып едi. Көкек аяқтап, мамырға да тақадық. Бiрақ аспан-қаңтардай боп әлi ққақап тұр. Ендi не қалды?- деп, Базаралы түңiлiп отыр.
– Қырылып жатқан қой ғой. Ал, мына iрi қара жағы қалай? Шыңғыста одан үмiт бар ма екен?– деп Жиренше тым құрса, өзге малдың аман қалары болар ма екен деп едi.
– Тобықтының малы жылқы мен қой емес пе? Iрi қара дегенде сиыр болса, ол кесел қойдан да жаман екен. Түйе де жұтқа осал неме ғой... Әйтеуiр қолдағы малдың аманы болмас!– дедi Базаралы.
Шай үстi мен барлық осы iңiрде жiгiттердiң әңгiмесi елдiң бүгiнгi қысталаң халi туралы болды. Мал жұты ғана емес. Көпшiлiк, кедей көпшiлiктiң ашаршылыққа ұшырай бастағаны да бiлiнiптi. Соғымы тәуiр ауқатты ауылдарға Шыңғыс iшiнде ас-су iздеп шұбыра бастаған нашарларды да Базаралы көрiптi.
Мұндайлардың алды осы Жидебайға, Абайдың шешелерiнiң үйiне де келiп жатқан. Бiрер асым ет, бидай, тары болса сұрастырып, көмек әкетiп жатқан кемпiр-шалдар бар-ды.
"Жұттан аман қалар ел бар ма? Қазiрде тың тұяқ тұрған кiмдер?" дескен уақытта, Базаралы:
– Ат төбелiндей аз ауылдар аман болар. Ырғызбай, Көтiбақ, Жiгiтек, Бөкеншi iшiнде жақсы қыстау алып, жердi мол басқан ауылдар әзiр қысылған жоқ, – дедi.
– Әсiресе Ырғызбай iшi аман. Қыстаулық жерi сайлы. Күзден алған пiшенi де бар, – деп, Ербол жаңадан өзi көрген жайларын айта бастады.
Бағанадан берi үнсiз ойланып отырған Абай:
– Жалғыз Ырғызбайдың амандығы кiмге медеу, кiмге дәрi?- дедi.
Базаралы Абайдың бұл сөзiн ұнатып қалды.
– Әйтеуiр күшi бардың күйi бар болады екен. Құнекең әперген жер Ырғызбайды сақтайтын көрiнедi ғой!
Абай қабағын түйiп, жалт етiп Базаралыға қарап:
– Тәңiр-ай, тартып алып жетiскеннiң несi сөз? Ырғызбайдың иемденiп отырғаны жер ме? Көрiнеу көздiң жасы емес пе?
Асылбек пен Жиренше Абайдың мынау ашық сынына қатты сүйсiнiп, күлiп жiбердi.
– Япырай, Абайжан-ай, көптiң көңiлiнде жүрсе де, аузы бармайтын сөзiн өзiң айтың-ау!- деп, бағанадан берi уайыммен отырған Базаралы да жадырап қалды.
Бұл жiгiттер Абайдың әр жайдан шындасып сырласатын досы есептi. Әсiресе, Ербол бес-алты жылдан берi Абайдан айырылмайтын үзеңгi жолдасы боп алған. Сол арқылы Жиренше, Асылбек те Абаймен әбден жақындасып, қысы-жазы көп араласа беретiн. Құнанбай болса, Абайдың дәл осы жiгiттермен достығын сүймейтiн. Сырттан бiрнеше рет қатты сөйлеп:
– Ылғи кешегi жау ауылдардың бөлтiрiктерiн жиып апты. Дос тапқан екен!– деп тыжыртып, жақтырмай жүретiн.
Бiрақ Абай өзi әке мiнездерiн сынағыш болғаннан берi, сол әкеден қорлық көрген елдiң қай-қайсысының болса да, сөз ұғар деген адамдарымен сырласа сөйлесе, әке мiнездерi, ел күйi, көптiң мұңы сияқтыны толық ұғынып, кең түсiне бастаған.
Абайдан екi-үш жастай үлкен болса да, Жиренше, Ербол, Асылбектер бұл кезде әбден жақын құрбы-құрдастай боп ап, өз маңдарындағы үлкеннен, кәрi-құртаңнан есiткен шер уайымды да iрiкпей айтып келе беретiн.
Жалғыз-ақ мұндай бел шешiсiп кеңескен сөздерiне Базаралы бұрын көп араласқан жоқ-ты. Ол өзi осы жұттың бұл өңiрдiң елiне аса қатты тиетiн бiр себебi Құнанбайдан деп бiлетiн. Жол бойы көрiп келдi. Құнанбай оң қараған жуан ауылдар Ырғызбай iшiне малдарын айдап апарып, сонда жан сақтап жатыр. Ал, Құнанбай адам деп санамайтын аз ата, сансыз атсыз көпшiлiк болса, малы қайда барарын, басы қайда қаларын бiлмей сеңдей соғылып жүр.
Өз iшiне талай түрлi ызалы, наразы ойлар жиса да, Базаралы әлi ешкiмге тiс жарып айтқан жоқ-ты.
Ендi Абайдан жаңағы сөздi есiткен соң шешiле түстi. Көп ауыртпалықтың түп тамырларын қазбалап кеп:
– Көпшiлiк сорлы ғой. Санда бар да санатта жоқ. Егесте сойыл соғар, еседе құм қабар. Атаусыз, жоқтаусыз кеткенi ғой. Бүгiн мiне, аппақ сүйек боп қырылғалы отыр. Кешегi "жақсы", "басшы" дегендерiң қайсысының қабырғасы қайысар екен? Көрерсiңдер ертең! Кiм қынжылар, кiм болысар екен!- дедi.
Абай Базаралының өзгеден бөлек мынандай қамқор ойларына iшiнен таң қалды. Жалғыз жүрсе де, Базаралы ел дауын шешен қып айтып, түкпiрлеп ойлап жүрген сияқты. Өзi батыр бейнелi, өзi әншi, шешен Базаралы үлкендер сынынша бiр тентек, сотқар көрiнушi едi. Жалғыз жайылған сыйымсыз. Аузының дуасы жоқ. Ащы тiлдiң тыйымсызы боп аталатын. Қазiрде Абай байқаса, мына Базаралы ол емес.
Жұрт жайын ойлап жабырқау тартқан жастарға Базаралы:
– Жiгiт болсаң, жiгерiң болса, мынау шұбырған елге пана болыңдар. Малың аманда, жаның сақта. Әншейiнде есе бермесе ең болмаса осындай қысылған күнде артығынан үлессiн. Жерiнен жайылыс берсiн. Қыстау қорығынан пана берсiн көпке! Үлеске салсын жиған қорын. Елден ерек аман қалған Құнекең, Байсал, Байдалы, Сүйiндiктер мен тұтас Ырғызбай кiмге тұлға болады? Бар ел жүген ұстап қалып., аштан шұбыратын күн болса тiптi оларды аман да отырғызбайды. Жер мекенiне босып кетуден бұрын, ең әуелi осылардың өзiнде барды ұйпап кетпей тұра ма? Мұны ап-аман қойып, өздерi ауған қояндай құр жосып кетсе, оның тiптi елдiгi қайсы? Қысқасы, ел кетпейдi! Кетсе, тек кетпейдi!- дедi.
Бұл сөздерi барлық жиынды қатты ойландырды. Асылбек, Базаралы дауының кейбiр жерiн терiс деп бiлген.
– Жұт деген киiз туырлықты қазақтың атам заманнан бергi зәулiсi емес пе? Жалғыз бүгiнгi күннiң адамынан боп отыр ма? Сыңар езу кетiп, бiр-ақ жаққа салмақ сап отырсың. Осының оғат!– дедi.
Базаралы дауласайын деген ойда емес. Көңiлiндегi өзi ұғынған наразылық бетiнен қайтқан жоқ. Асылбектiң сөздерiн:" әкең Сүйiндiктен келе жатқан жалтақтық қой!" деп, жақтырмай тыңдады. Асылбекке ажырая қарап, басын изеп қоя салды.
Жiгiттердiң осы әңгiмесi аяқтай бергенде, аязды тыстан үш кiсi кеп кiрдi. Үстерi қар, сақал-мұрттары сiреу болған. Алдыңғы келген сеңсең тымақ көне тонды, ұзын бойлы жолаушының кiрпiгiне шейiн қырау тұрып қапты.
Бұл келген Бөкеншi Дәркембай мен соның екi кедей көршiсi екен. Абай Дәркембайды танып: – Шешiнiңдер, – деп едi. Дәркембайдың жүрiсi тығыз екен, шешiнбедi.
Бұл Дәркембай анау жылы Тоқпамбетте Бөжей сабалатында Құнанбайды атам деп мылтық оқтаған кiсi болатын. Сол төбелестен берi Тобықты iшi болсын, әсiресе, Құнанбай айналасы болсын оның сондағы iсiн есiткен.
Барлық Ырғызбай Дәркембайды содан берi көзге түрткi қып, шетке қағып, қырына ала беретiн. Абай шаруасын сұраған соң Дәркембай iркiлген жоқ.
– Шырағым Абай, қарындасқа қайырымы бар бала деп естушем. Сондықтан кеп отырмын. Болмаса, ана Тәкежандай десем, келмес ем. Басыма күн туып кеп тұрмын. Мынау екi көршiммен үшеуiмiздiң үйлерiмiзде жиыны 20-30-дан тұяқ бар едi. Сол азын-аулағымызбен бiрге пана таба алмай ығып, бүрiсiп кеп отырмыз. Жерiмiзде қылтанақ жоқ. Қойларымыз бұралып бiттi. Қазiр осы Мұсақұлға жеткенше, бес қой үсiп өлдi!- дедi.
– Өй, Шыңғысқа неге тартпадың? Тым құрыса, тау панасы бар ғой!– деп, Асылбек сұрай бастап едi.
– Ойбай-ау, боран Шыңғыстан соғып тұр. Өзi титықтап тұрған мал қарсы баса ала ма? Және Шыңғыс қайда, бiреу қайда? Мынау Мұсақұл, Жидебай әрi ыққа қарай, әрi жақын және иелерi бейiл берсе, бұл Мұсақұл, Жидебай, Барақ сияқты үш қорық – талай қора қойға пана емес пе? Қарын аршысам да, өлтiрем бе! Шидiң iшi қойға пана ғой!- деп бар үмiт қып келгенiм осы едi!– дедi.
Абай Дәркембайдың жайын танып отыр.
– Дұрыс кепсiн! Ал, жая бер! Ендi несiн сөз қып кеп тұрсың?
– Оның рас-ау, қарағым! Бiрақ жаңа кеш бата, сол Мұсақұлға зорға кеп жетiп ек. Алдымыздан Тәкежан шығып, қайта қуды. Қасында әлгi Жұмағұл дейтiн қаныпезер бар екен. Басымызға қамшы иiредi. Кет деп жатыр. Бар талшығымды қырам ба осы мен? Қырар болсам, тым құрса, сен бiлсiн, аш-арық ағайынның опқа түсiп жатқанын сол көрсiн деп келдiм.
Абай Дәркембайдың осыдан арғы сөздерiн тоқтатып, тез байлау жасап, Ерболға қарап:
– Ербол, жылы киiн де, атқа мiн! Дәркембай, ерiңдер мынаның қасына! Осы арадан азық алып кетiңдер! Дiлдә, тұр!– деп, Абай келiншегiне бұйрық етiп:- мына кiсiлер ашықпастай қып, ет, азық әзiрлете бер!– дедi. Дiлдә лезде тұрып, щығып кеттi.
Абай Ерболдан Тәкежанға сәлем айтты. "Қумасын! Қазынасын жемейдi! Мынаның азғана малына жайылыс берсiн және Жұмағұлды тыйсын!" дедi. Ербол тез киiнiп алып, Дәркембайларды ертiп жүрiп кеттi.
Тәкежан бұл күнде Мұсақұлды қыстайтын. Ол Абайдан бұрын үйленiп, сол жылы еншi алып, бөлiнiп шыққан. Қазiр өзi аса малқор да және әсiресе жер қорығыш, қызғаншақ болатын. "Жұрт көзiне түспейтiн жер болса, тiптi осы мына үлкен шешелерiнiң өз аулынан жайылған малды да қуып тастап отырады" деп, барлық көршi малшылар қайран болушы едi. Абай Тәкежанның сол мiнезiн биыл естiп, қатты наразы боп жүретiн.
Көрiссе, суық амандасатын.
Түнделетiп, борандатып кеткен Ербол аз уақытта қырауланып, ызаға толып, қайтып келдi. Қысқалау тығыз қара сақалына қар тығылып, шал беттендiрiп апты. Үлкен, жуан тұмсығы қызарған. Қоңырқай өткiр көздерi жиренiш, ренiш сызын жасырмай бiлдiрiп тұр.
Тымағының бауын шешпей бiр тiзерлеп отырып, сақалының қарын аршып жатып:
– Тәкежаннан күткенше тәңiрден күткен жақсы ғой! Мұсақұл, Жидебай, Бараққа мен мал түсiртпеймiн деп, Жұмағұлды қайта жұмсады. "Сабап-сабап айдап таста Дәркембайды" деп, көзiмше бұйрық бердi. Жұмағұл құдай ұрған, сол сөздi арқаланып, жаңа менiмен iлесе шауып келiп, әлгi Дәркембайдың қойын сойылдап қуып жүр!– дедi.
– Дәркембай ше? Ол ендi қайтедi?
– Түн iшiнде мына боранда қайда барады?
– Қуғында өлгенше, Жұмағұлдың қолында өлсешi!– деп, үйдегi жiгiттер жаман ширықты. Ербол тағы бiр көргенiн жеткiзiп:
– Жұмағұлдай ит болмас, қаныпезер! Елдi қан қақсатып жүретiн атшабарлыққа жаратқан ғой өзiн кәпiрдiң. "Тым құрса, сен аял берсеңшi, таңға шейiн тоқтасаңшы!" деп ем, өзiммен ерегесiп, аузына келгенiн айтты!- деп, тоқырап қалды.
Ербол бар есiтiп, бар көргенiн айтқан жоқ. Тәкежан Абай туралы қатты сөйлеген. Жұмағұл Ерболдың өзiн де сабамақ боп ұмтлған.
Бiрақ сол кезде Дәркембай қаны қайнап, қатты ашуланып: "ендi тек қолың тарт! Болмаса, екеумiздiң бiрiмiз қан-жоса боламыз!" деп, араға түсiп барып, Ерболдан бетiн қайтарған.
Бұл жайларды Абайға айтса: "екi туысқан арасына от тастаған" боп саналатыны бар. Өз басы ондай жанжалды сүймейтiн Ербол мұндайда тартыншақ болушы едi. Абайды ұшқары iстерге арандатпаймын дейтiн. Ондайын артынан бiлiп, неге айтпадың? Деп, күйiп сөйлеген Абайға, бұл сыр ашпайтын. Өзiнше, Абайдың жақсы досын, тату жолдасын " сақтағаным " деп бiлетiн.
Бiрақ қазiр оның iшiне iрiккен үлкен ашуы Абайға ап-айқын боп бiлiнiп тұр. Жолдасына сыр мiнез болғандықтан Абай қазiр айт деп қысқан жоқ. Тек жаңағының ар жағында жатқан басқа зiл бар екенiн таныды да, аса қатты долданып кеттi. Екi бетi бiр сұрланып бiр қарауытып, түнерiп алды. Азғантай уақыт шұғыл ойланып, Ерболға оқтай қадалып, кiрпiк қақпай түйiлiп отырды да, бiр сәтте атып тұрды.
Базаралы, Асылбектер Абайдың байлауын ұқпай аңтарыла қалды. Абай демi дiрiлдеп, тiстене сөйлеп:
– Тұр, Ербол! Менiмен бiрге жүр!– дедi де, өзi шапшаң киiне бастады. Жеңiл күпi кие сап, щарт буынып, қолына қамшы алды да, есiктi қатты ашып атқып жөнелдi. Ербол артынан кеттi.
Қамшы алғаны үйдегiлерге Абайдың атқа мiнбек болғанын бiлдiрдi.
Тыста екi көк ат ерттеулi күйде бораннан ықтап, қораны жанасалап тұр екен. Абай ең жақын тұрған бiреуiн шешiп жатып жолдасына:
– Сен де мiн!– дей салып, өзi лезде қарғып мiндi. Көк атқа қамшы басып, ақ боранның iшiне құйықтыра шауып, кiрiп кеттi.
Бұл кезде Жұмағұл Дәркембайлардың елу-алпыстай азғана қойын шоқтай иiрiп, тiрсекке сабап қуып жүр. Iштерiне талай күннен нәр түспеген. Бүрсең қойлар қашайын десе де жүгiре алмай, ұйлығып, сығылыса бередi. Қойдың жылдам баспағанына зығыры қайнаған Жұмағұл иесiнен бастап боқтық астына алады. Артынан ерiп келе жатқан жаяу шұбырған Дәркембайларды бiрде-бiр құлаққа iлмейдi.
Қуғыннан, бораннан және бүгiн кешкi аш жүрiстен әбден титықтаған төрт-бес тоқты омақата жығылып, тұра алмай да қалды. Дәркембай қаны қайнап, Жұмағұлды ұстайын деп ұмтылып едi. Аты жарау, өзi сырқынды Жұмағұл маңайлатпай жосып жүр. Қойдың бiр шетiнен екiншi шетiне қарай омыраулап кеп тиiскенде, атының тiзесiмен буаз саулықтарды домалатып та кетедi. Жазықсыз жаулық көрген сорлы мал тiлек тiлей бiлсе, бұл түнде мынандай қамалып тұрған қастық ортасында өлiмнен басқаны тiлеместей.
Жұмағұл бағана келгеннен берi боқтықтан тыйылған жоқ. Майбасар старшындықтан түскен соң, Жұмағұл атшабарлықтан да қалған болатын. Пiштiрiлген сәурiктей боп., дiңкесi құрып жүрiп едi.
– Жанжал мен төбелес құдайдан ақсарбас айтып тiлесе де қолына түспей, Жұмағұлдың мысы құрып. Жүр!- деп, жорға Жұмабай мысқыл ететiн.
Бiрақ осы соңғы екi жылда Жұмағұл орнын тапты. Оны Тәкежан жолдас қып алды.
Рас, Тәкежан қолында әмiр, құдiрет жоқ. Бiрақ қыс пен күзде жер қоритын әдеттерi бар. Сонда маңайдағы малы азғана, күшi кем, адамы момын ауылдарға Жұмағұл мен Тәкежан атшабар мен старшыннан кем тимейдi. Малшыларды сабайды, мал қуады, ат ұстап алады. Ағайынды көп жалындырып, жалпетек ететiн талай iстерi бар-ды.
Өздерi онсыз да бәле тiлеп жүрген Жұмағұлдарға Дәркембайларды қатал құдайы өздiгiнен айдап кеп бергендей болды. Бұларға күнi түсiп отырған кiм десеңшi! Ол – әншейiнде Тәкежан, Жұмағұлдың тiстерiн басып жүретiн Дәркембайы.
Жұмағұлды аттандырар жерде, Тәкежан дауыстап тұрып:
– Дәркембайды қолыма бередi екен! Ата дұшпаным Дәркембайды!- деп, кiжiнiп қалған.
Соны есiне түсiрген сайын Жұмағұл арық қойларды бастырмалатып, домалатып кетедi.
Осындай боп, айықпас бораннан да бетер қатты кәрқып жүрген кезiнде, ақ боранның iшiнен шапқылап кеп шыққан екi көк атты көрiндi. Қылаң аттар боран iшiнде дәл жасырынып келгендей бопты. Жұмағұл бұл уақытта аш қойлар мен Дәркембайды боқтағанын мiсе қылмай, тiптi Дәркембайдың арғы атасы сонау Бөкеншiден түсiп, соның атын атап құлдилатып жүрген. Боз аттылар келе бергенде, зiлiн қатайтып, тағы бiр қатқан қойды қағып түсiрдi.
Асығыс жүрген аттылар, үн шығармай, дыбыс бермей тұп-тура қоян-қолтық. Келдi. Не жөн сұрап немесе ашу айтып ұрысқан да жоқ. Тек қана алдыңғы атты екпiндеп кеп, қой мен Жұмағұлдың атының екi арасынан кие бердi де, шылбырдан алды. Жұмағұл ашу шақырып, тебiне түсiп, қамшысын оңтайлай берiп едi.
Осы кезде Абай ақырып жiберiп:
– Аш көзiңдi, жауыз!– дедi.
Жұмағұл Абайды тани бердi. Бiрақ танысы жаудан бетер боп шықты. Үн қатқанша аял болған жоқ. Абай оң қолындағы қамшысын құлаштап қайрып алып, Жұмағұлды қақ бастан тартып-тартып жiбердi. Жұмағұл тебiнiп құтылайын деп едi. Шылбырын Абай сол қолына орап апты, тапжылтпады. Екеуiнде де үн жоқ. Абай аямастан тағы да батырлатып жөнелдi. Қолы қатты. Қамшысы сойылдай тиiп барады. Бұл қорлықты көргенше, өлiп бағайын дегендей боп. Жұмағұл Абайдың өзiне ұмтыла бердi. Бiрақ дәл осы кезiн баққан Ербол әзiр тұр екен. Атын қатты тебiнiп жiберiп, кимелеп кеп, Жұмағұлды жауырыннан ала түстi.
Бұл уақытта:
– Уа, құдай тiлеуiң берсiн!Бәсе, бiр адам баласы да бар шығар-ау! Жанның бәрi қасқыр емес шығар-ау! А, құдай-ай, берi әкпешi!– деп, зар қағып жүгiрiп кеп, Дәркембай да жеттi. Жұмағұлды жағадан алып, бiр-ақ жұлқып, күпсек қардың үстiне доптай түсiрдi. Абай сол арада: "қойды кейiн қайыр!" деп, қатты әмiр бердi. Иелерiне айдатып отырып, қорыққа қайта кiргiздi.
Жақын жерде тұрған үлкен мая бар екен. Соған қарай айда деп бұйырды. Қой маяға жақындай бере, шұбай жүгiрдi. Дәркембай Құнанбайдың қорығына түсумен қоймай, пiшенiне тағы ауыз салғаннан қорқып:
– Қайыр! Қайтар! Пiшенiн жегiзбе!– деп, өз кiсiлерiне айғайлай бастады.
Абай оған да зекiп:
– Тоқта былай! Барсын! Жесiн! Маяға жабыңдар, жарамсақсымай!– деп ақырды. Қойлар тегiс маяға жеттi де, мол пiшенге бас қойды. Жағалай жабысып, қатып тұрып қалды.
– Таң атқанша осы маядан тапжылтпа! Боран айыққанша тыпыр еткiзбе! Бұл жер бұл шөптiң Тәкежан иесi болса, мен де иесiмiн!– деп, Абай бiр жұмысты жайғады да, ендi Дәркембайды қасына шақырды.
– Дәркембай, сенiң екi жолдасың осы қойдың қасында болсын. Айрылмайды. Ал өзiң дереу мынау атқа, мына жер қорығыш Тәкежанның атына мiн де, қазiр шапқылап отырып, осы маңдағы өзiңдей ауылдарға хабар айт. Мен жiбердi де! Шыңғысқа жете алмай, осы жақын маңда қойлары аштан бұралып, қырылып жатқан ауылдар тегiс жүруге жарайтын қойларын алып, азаматтарын сайлап, дәл осы үш қорыққа, Құнанбай қорығына айдап келсiн. Күрек-шоттарын ала келсiн! Қойларын қорыққа салып, қар аршып, жан сауғаласын! Осы хабарды мына жақын жердегi – Торғай, Жiгiтек, Қарабатыр, Бөкеншi барлығына айт! Ендiгi жұтты көрсек, бiрге көремiз! Бар! Шап! Жиып кел тегiс, – дедi.
Дәркембай сол бұйрықпен атқа мiнгенде, Абай Жұмағұлдың кеудесiне өз атының тұмсығын тiреп тұрып:
– Сен ант ұрғанның бұдан былай итаршы болғаныңның алды-арты осы болсын! Бiлдiң бе? Ал, Тәкежанға айт, шыдамаса – өле қалсын! Жуандығы мен кәрi болса, жұтап жатқан қойға, аш-арық елге көрсетпесiн, дәл маған көрсетсiн! Жөнел! Жаяу бар!– деп, бұйрық еттi.
Бағанадан бiр ауыз үн қатпаған Жұмағұл Тәкежан аулын жаяу iздеп кеткенде, Абайлар Дәркембайды өз қолдарынан жөнелтiп жiберiп, ауылға қайтты. Боран әлi бәсеңдемептi. Ендi, тiптi, ышқына соғып, қарсы алдарынан қатты ысқырып, зәр төгiп тұр екен. Майда қар ұйтқып, жабысып, көз аштырмайды. Желдiң соғуына қарап, Жидебайға беттерiн түзеп алып, екi жiгiт жарысып кеттi.
Таң атқанда жел басылып, жауа бораған боран айығыпты. Алыстағы ақ белден жаңа көрiнген күн қып-қызыл екен. Қысылып, қиналып шыққандай. Екi жақтағы сұрғылт бұлттарға қызғылт-сары рең берiп, құлақтанып тұр. Маңайда шаңыт бар. Бiрнеше күн ұдайы соққан қатты жел ендi бәсеңдеп, аяқтап келгенде, жаяу борасындап қояды. Шытырлаған аяз бiлiнедi.
Дәркембай Абай тапсырған жұмысты дұрыс түсiнген. Түннен берi, дәл таң атып, ел тұрғанша тыным таппаған. "Өзiңдейлерге айт!" деген сөздi ол анық ұнатқан. "Малы бардың несi құриды. Қолы ұзынның өрiсi де кең. Сыйластықпен, жегжаттықпен, немесе, тiптi, азын аулақ ақы берумен де Ырғызбайға Құнанбай, Байсалдарға сыйысып кетедi. Бөксе бастыны көргенде., көп көредi ғой. Азын аулақ талшығынан айрылса, шұбырып, қор боп кететiн де сол ғой!" деп, Дәркембай өзi көптен айтып келе жатқан осы сөздерiн Базаралыға да айтқаны бар.
Көптiң күйiн зiлдi қып айтқан Базаралы да осындай кiсiлердiң аузынан анық жайларға мейлiнше қанған болатын. Сол Дәркембай Абайдың сәлемiн ылғи ғана Қарабатыр, Торғай, Борсақ, Жуантаяқ сияқты осы маңайдағы жерсiз, малсыз елдерге таратты. Солардың iшiнде де 15-20 қойлы, 30-40 қойлы әлсiздерге барды.
Мұсақұл, Жидебай, Барақ сияқты үш үлкен қорықты жағалай отырған саны көп, дәрменi азған ауылдарды күншығыс жақтан бастап, күнбатысқа шейiн шарлап шыққан.
Аязды, боранды түнде асығып кеп, терезе қаққан жүргiншi әдеттегiдей суық хабар әкелген жоқ. Үмiт хабарын жеткiзген. Жұрт үш күннен бергi боран туралы: " қолда барды әпкеттi " деп қойған. Ышқынып кеп шуылдай түсiп, терезенi дүбiрлетiп, үскiрiп соққан жел ұйқыны қуған. Кәрi-құртаң жалбарынуда. Шаруа иелерi күрсiнуде. Ер-азамат, қатын-қалаш бел шешуден қалған. Күндiз түнi дамыл алмай, мал қораның iшiн шарлайтын.
Маңындағы төбешiктердiң боз қарағаны болса, шауып әкеледi. Жақын жердегi ши атаулының басын күзеп, қолтықтап келген болады. Тiптi болмай бара жатқанда, онсыз да жаман жыртық қораның төбесiндегi қамысын суырып берген болады. Бiрақ, ол талшықтары қарлығаштың қанаты әкелетiн тамшыдан да әлсiз едi. Арамза туған қойына бере ме? Сүтiн күткен бiрлi-жарым сиырына бере ме? Болмаса, жапа-жалғыз түйесiне асата ма? Қайсысына берсе де қарқ қылмайды. Тек, әйтеуiр соңғы еңбегiн, "өзге өлсе де, осы қалса екен" деген шаруа сүйенiшiне ұсынған болады.
Ауқатты көршi мен жерi жақсы сыбайластан үмiт ету бұл елдерде жоқ.
Дәркембай мына түнде сол сөнген үмiттi сергiте келдi.
Сонымен дәл күн шыға бере, Құнанбайдың үш қорығына қарай жан-жақтан мал шұбырды. Бұл кезде Абай мен Ербол ат үстiнде болатын. Ұзын қорықты жағалап, желе шауып отырып, әр ауылдың шоғырларын қарсы алып жүр. Азын-аулақ қойлар мен төрттi-бестi iрi қараның айналасында қатын-қалаш, кәрi-құртаң, ер-азамат көп-көптен келедi.
Жарап, қатқан қойлардан ажар кеткен. Жүндерi үрпиiп, ұйысып қалған. Жамбастары сарала боп баттасып қалғандары бар. Анда-санда шыдамсыз ешкiлер бақырып-бақырып тұрып, омақасып жығылып та жатыр. Бiрнеше ауылдың өз қыстауларынан осы қорыққа қарай жүрген жолы қадау-қадау белгi қалдырыпты. Ол белгiлер: ұшып өлген ешкi, лақ, арық тоқтының өлiмтiгi. Ақ қардың үстiнде, кең жазықта қарауытып қалып жатыр.
Қой алты күн аштыққа шыдайды десушi едi. Мынау түрлерiне қарағанда бұл малдардың аштығы әбден шыңына жеткен. Көрiнедi. Ендi екi-үш күн өтсе, тегiс жусайтын халде екен.
Қарды бұзып жүретiн мұршалары да жоқ. Сондықтан, бiрен-саран көтерем жылқы мен арық түйенi, немесе жалғыз-жарым сиырды қойдың алдына салып, соған қар бұзғызып келедi. Ашыққан қойлар, алдарында әрең iлбiп келе жатқан ат пен сыиырдың құйрығын жалмап қояды.
Осындай тегiс кем-кетiк, дiмқас болып, iлбiген, сорлы малдың айналасындағы адамдар да жүдеп, салдырап бiткен екен. Қартаң жандардың беттерiнде ажым қалыңдапты. Барлық жүздер қуаң тартқан. Белдер жiңiшкерiп бүгiлген.
Киiмдерi жыртық, жүдең. Бастарына ескi-құсқы ораған әйелдер ғана емес, сақалды ерлер де бар. Аяқтарында, көбiнесе, сырған киiз.
Қорықтың шетiне iлiнер-iлiнбесте, барлық жұрт күрек, шоттарын омбы қарға салып, шидiң түбiн, қорық үстiн аршуға кiрiседi. Абайлар әр топты бiр бiрiнен алысырақ түсiрiп, жер көлемiн кеңiрек берiп жүр. Үш қорықтың бiр қасиетi қалың шилi болушы едi. Шеңгел итмұрын сияқты бұталары да көп. Омбы қар қорықтың шет-шетiнде қалың болғанмен, дәл шилердiң iшiне кiргенде оншалық қатты емес, күпсек екен. Және аршыған жердiң қай тұсынан болса да, қалың шөп шығып жатыр.
Осындай жерлерге жетуге жараған мал тегiс талшық ала бастады. Абай мен Ербол жұрттың көбiн орналастырып болған кезде түс болды. Қорыққа келген ауылдардың жиын саны елуден асты. Тәкежан жалғыз сиырдан қоритын қорыққа, бүгiн түскен қой саны мыңнан асып тұр. Iрi қара көп емес. Неше күннен берi қарды қанша тепсе де, астынан құр тақыр көрiп келген азын аулақ аттар ендi соңғы күштерiн өлмес қамына салып жатыр.
Абай бұл келген елдің бәрін көріп жай-күйлерін сұрастырып, тегіс жайластырып шықты. Бүрiскен мал мен жүдеген жандар бағанадан берi Абайға үлкен ауыр ой салды. Жаз жайлауда, арқа-бас кең шақта. Ғана елдiң iргесi бүтiн, белi бекем сияқты көрiнедi. Мынау жұттың күндерi қалың көптiң соншалық панасыздығын, қорғансыздығын көрсеттi.
Жиырма-отыз қойы бар, үш-төрт қорасы бар үй - қалың елдiң көпшiлiгi. Жыл он екi айда iшерi, мiнерi сол. Сояры, сатары да сол. Киер киiмi, бас панасы да сол айналдырған аз тұяқ. Аман тұрған күннiң өзiнде бұл қандай тапшылық. Ал, бүгiнгiдей қысылған шағында, мынандай апат, ауыртпалық көрген шағында, қаншалық әлсiз, осал. Осы азын аулағынан айрылса, тiрлiк не болмақ? Кешегi "iргелi ел" деген, "жұрағат, жұрт" деген осы-ақ болғаны ма?
Жұт деген жоқшылық, қысталаң, апат деген осындай боп қақ қасына келгенде, Абай ел тiрлiгiнiң барлық қайғылы сорын көрдi.
Өз ойының ауыртпалығы Абайға барлық тiрлiктi соншалық татымсыз, жалған етiп көрсеттi.
Малдарын күресiн қардың арасына тығып, қоянның кеуесiндей оптың iшiн паналаған жандарға жаны ашыды.
Әрбiр ауылдың үлкендерiне соңғы рет қайтадан соғып:
– Тоңғандарың мына тұс-тұсыңдағы ауылдарға барып, жылынып қайтыңдар. Бiр-бiр мезгiл ыстық iшiңдер. Осы қорықтарда отырған ауылдардың бәрi де ағайын ғой. Қумайды. Жасқанбаңдар!– дедi.
Онсыз да малдары үшiн Абайға алғыс айтып жатқан кәрiлер ендi бiржолата жұттан құтылғандай көтерiлiп қалды.
Абай осы бетiнен аттан түспей жортып отырып, үш қорықтағы бар қыстауды аралап шықты. Әр ауылдың Ызғұтты сияқты үлкендерiн және әсiресе, ас иесi кексе қатындарын тысқа шақыртып алып:
– Мынау апатпен алысып жатқан ағайынға қайырым етiңдер! Ауылда неше қазан болса, соның бәрiне ыстық iстеп, күнiне бiр-бiр рет қорек берiңдер!– деп, қадағалап, тапсырып шықты.
Осымен әр ауылдың күтетiн аш-арығы белгiленiп, тұс-тұсындағы түтiндердi меншiктеп алды.
Абай мен Ерболдың ең соңғы келгенi Мұсақұлдағы Тәкежан аулы. Тәкежан өзi жоқ екен. Ол түнде Жұмағұлдың хабарын естiсiмен Абайға бармай, тура Қарашоқыға тартыпты: "содыр, сотқар" Абайдың үстiнен Құнанбайға арыз, шағым әкеткен.
Ендi Тәкежан қорасының алдына келiп, өзi аттан түспей тұрып, Ерболды үйге жiбердi. Қайнысының шақыруымен тысқа шыққан Тәкежанның келiншегi Қаражан тiстенiп, сұрланып келедi. Ұзын бойлы, кесек мұрынды қара сұр келiншек тегiнде зiлдi зәрлi болатын. Өз күйеуiне қыжал мiнез көрсетiп, қысып-қымтап ұстаушы едi. Жас та болса, қытымырлығы айқындап, ас пен дүниеге сараң бола бастаған. Ол мiнезi күйеуiне сай келiп, осы кезде бұл үй тез байып келе жатыр. Ұлжан үйiнiң мол қолдығын ұнатпай, ертерек сөз шығарып, еншiнi тез алғызған да осы Қаражан.
Ол Абайдың Тәкежаннан кiшi бола тұра, жақсы атты жiгiт боп бара жатқанын жақтырмайды. Қызғанып жақтырмайтын. Абай да жеңгесiнiң сол iшiн бiледi. Қаражан тақап келсе де, Абай амандасқан жоқ. Азғана тебiне түсiп, көк аттың тұмсығын түндегi Жұмағұлдың кеудесiне тiрегендей, бұған да тақап қойды. Келген жұмысына тура кiрiстi.
– Күйеуiң менiң үстiмнен шағым әкетiптi ғой. Мен өз жазамды өзiм тартып жатармын. Ал, қазiр саған мiндет тапсырма әкелдiм, соны бұлжытпай орындайсың, бiлдiң бе?
– Не мiндет?
– Мынау маңайдағы ел жұтап, қырылып жатыр. Бас аманда пiшенiңдi шабатын, құдығыңды қазатын, малыңды суаратын, барып-келiңе жүретiн сол ағайын болатын. Қазiр қысылып, басына күн туып кеп тұр. Малдарына жайылыс бердiк. Өз қыстаулары алыста. Күн болса суық. Осы маңдағы барлық ауылға кiсi үлестiрiп берiп келемiз. Бiздiң ауылда 40-50 жан болады! Орын жетпей жатыр. Жаңа өздерiне атап тапсырдым. Сенiң аулыңның тұсында жиырма кiсi бар. Төрт ауылдың адамы. Соларға күнiне бiр мезгiл ыстық iстеп берiп отыр.
– Өй, шырақ-ау, оне дегенiң? Бiздiң үйiмiзде өзiмiз iшерлiк азықтың өзi жоқ?
– Өтiрiк айтпа! Әнеу күнi ақ шомшыдан алғызған үш қап ұның бар. Тiрелiп тұрған бес қап бидайың бар. Соғым етiң бiтпек түгiл, орталаған да жоқ. Барыңды түгел санап кеп тұрмын. Бұл жолы қалжыңым жоқ, бар шыным. Үлесесiң мынау аш-арық жұртпен! Қарсылассаң, жақсы болмаймыз.
– Е, өзiмiз аш қалсын дейсiң бе?– деп, Қаражан қырыстана бердi. Абай қатты долданып, ақырып жiбердi:
– Аш қалмақ түгiл, қырылып қал! Бересiң! Бермей қырыстанып көр осыдан! Күнде кешке кеп тексерiп тұрамын. Орындамасаң, өзiңнен көр! Менi тап осы өңiрден айдатып жiбермесе, сендiк әлiм бар. Масқара қып тұрып көндiремiн! Бiлдiң бе! Қолымнан алатын Тәкежан жоқ. Көзiңдi ашып қара! Орындайсың, сол!– деп қадалып қарап, үндемей тұрып қалды.
Оң қолы ұзын қамшысын қымтып ұстай бастаған екен. Қаражан соны байқады да, жауап айтқан жоқ. Түнде Тәкежан аулының үстiне кеп орнаған Дәркембайлар. Абай жаңа Дәркембайдың өзiн ере жүр деп шақырған-ды. Қазiр сол да кеп жеткен екен. Анадайдан құлақ салып, Абайдың ашулы үнiн естiп келе жатыр.
Қасына Дәркембай келгенде, Абай Қаражанға тағы түйiле қарап тұрып:
– Мiне, сенiң аулыңнан ас iшетiн кiсiлердi мына Дәркембай бастап кеп тұрады. Жалғыз өз үйiң емес, осы ауылда неше түтiн, неше қазан бар, соның бәрiн асқызып отыр. Бар аулың қызмет етсiн!– дедi. Қаражанда әлi де үн жоқ.
Абай атының басын бұра берiп, Дәркембайға:
– Сен бұл ауылдың күйеуi емессiң! Күмiлжiме, бiлдiң бе? Жұмысыңнан келгенде, тура:" ас бер!" де. Бермесе, бөгесе менiң тап өзiме қолма-қол кеп айтып тұр. Осыдан айтпай, жасырып қалсаң, Дәркембай болмай, қатын боп қал!Ұқтың ба?– дедi де, Абай жүрiп кеттi.
Таңертеңнен тыным алмаған Абайлар Жидебайға екiндiде жеттi. Келсе, шешелердiң үйiнде Тәкежан мен жорға Жұмабай тосып отыр екен. Тәкежан түнделетiп шауып отырып Құнанбайға жетiп, ендi Қарашоқыдан Абайға арнап бұйрық әкелген.
Абай Ұлжанның шақыртуымен үйге келдi. Жолшыбай даланнан, шошаладан, ауыз үйден өтiп келе жатып, Абай бұл ауылдың неше алуан қамдарын көрдi. Бар жерге қазан асылып, ыстық iстелiптi. Үш жерге үлкен ағаш келiнi орнатып алып, жұмысшы қатындар келi соғып, бидай түйiп жатыр. Пiскен қазандардан астау-астау көже мен азын аулық ет түсiрiп, үй-үйлерге әкетiсiп барады. Аш-арықты күтуге Абайдың шешесi кiрiскен көрiнедi. Көктемде азық азайған кезде, бiр үйден мол тамақ табу оңай емес. Күту де бiр күн емес, бiрталайға баруға мүмкiн. Сондықтан, бидай түйгiзiп, көже iстеудi өнiмдiрек көрген тәрiздi.
Қарсы үйде бiр кезек боп келген он бес-жиырмадай еркек-ұрғашы, сол ыстық асты iшiп жатыр екен. Абай, астарын қымсынбай iшсiн деп, ол үйге бармады. Үлкен тамға кiрдi.
Келген жерде сәлем берiп, жорға Жұмабаймен амандасса да Тәкежанға қараған жоқ. Екi туысқан суық кездестi. Аз отырған соң, Жұмабай Абайға әкесiнiң сәлемiн айтты. Бiрақ Тәкежан түндегi булықтырған ашу үстiнде көп жайды аңғармапты. Шағымын азғана қып апарыпты. Ол Дәркембайды ғана сөз қылған екен. Мына бүгiн таңнан берi маңайдағы тамам елдiң келiп, ошарылып жатқанын жеткiзбептi. Дәркембайдың өзiн келтiргендi сұмдық көрген Тәкежан, мынандай бәле болар деп, тiптi ұйғармаған-ды. Қазiрде осы ауылға кеп бiлгелi, бiржолата жарыла жаздап отырған.
Жұмабайдың айтуынша, Дәркембайды паналатқанды Құнанбай терiс дептi. "Татымсызға еткен жақсылықтың қайрымы жоқ. Дәркембай менiң басыма бiр кезде қас ойлаған адам болатын. Оның амандығы да өзiне олжа. Абай жақсылық iстейiм десе, досқа iстесiн. Мынаған ара түспесiн! Қайтарсын!"– дептi. Абай бұған көнген жоқ. Және ұзақ жауап та айтқан жоқ.
– Әкем елге өнеге айтар мұсылманмын дейтiн. Мұсылманшылық қаза көрген халыққа рақымшылық етудi фарыз етедi. Тәкежанның дегенiне иланбасын. Мен мұндағы халыққа уағда берiп қойдым. Асырап жатырмын. Ренжiмей рұқсат етсiн!– деп бiр қойды.
Тәкежан тырсиып, күйiп отыр едi. Ұрса жөнелдi:
– Ондай сопы болсаң, басыңа сәлде киiп, Дәркембайға арнап құшыр жисаңшы!
– Қажет болса, құшыр да жиям. Халық қырылар болса, амандығым садаға!
– Ендеше бар әне, ел ақтап кет!
– Оған кетуден бұрын, әуелi өзiмде бар мен сенде барды ортаға шығарып, үлеске салып кетемiн.
– Онсыз да салыпсың ғой! Бiр Дәркембай емес, қырауар елдi қаптатыпсың! Сен бiр өзiң емес, бәрiмiздi қара жерге отыртайын депсiң! Ол ол ма? Ең әуелi мына шешелерiңдi де аштан өлтiрерсiң, бүйте берсең!
– Шешелерiмнiң қамын сен жемей-ақ қой, бiлдiң бе? Менiң аналарым iнде жатқан суыр емес, анау сенiң Қаражан деген сараң қатының сияқты. Барын ортаға сала бiледi. Халық көргендi бiрге көрсе де, қабақ шытпайды. Мен осы кiсiлердiң өздерi тапсырған соң iстеп отырмын. Өзiнiң қарынбайлығын әкеп мұндағыларға пана қылмақ қой. Үйдегенше, осы аналардың тәрбиесiнен садаға кетсеңшi Қаражан екеуiң!- деп, Абай Тәкежанға қатты қадала қарады. Соңғы сөздерi әкенiң балаға ұрысқанындай бiр түрлi iрi, салмақты.
Тәкеженның бұдан арғы айтайын деген жауабын Ұлжан айтқызған жоқ.
– Жә, жеттi! Болды ендi екеуiңнiң салысуың!- деп, тоқтатып қойып, өзi Жұмабайға бұрылды да:
– Сен ендi қайта бер! Абай бұндағы аш-арық ағайынды шақырып қойыпты. Бiз болсақ, барымызды бөле жермiз. Әзiр қысталаң жоқ. Бiз үшiн қиналмасын ондағылар. Берiп жатқанымыз өз сыбағамыз. Баласының абыройын төкпесiн, екi айтқызбасын елге – дедi.
Тәкежан ұрыстан тоқтаса да, шеше сөзiне көнген жоқ. Мойнын сырт қайырып, тымағын кидi де, шығуға айналды. Мұның осы ажарына қарап қойып, Ұлжан қатты сөйледi.
– Әй, сен ана Қаражанға сәлем айт! Аулына барған аш-арықты қыңратқымай оң шыраймен күтсiн, құтырмасын! Ол әкелген мал жоқ! Көзiн ашып қарасын!– дедi.
Тәкежан мен жорға Жұмабай кетiп қалды.
Бұлар үш қорықты түгел аралап шықты. Келген ауылдар мен барлық мал санын көрiп, санап алды да, Қарашоқыға қайта тартты. Ендiгi шағымдары тiптi үлкен болатын.
Қыруар мал мен дүйiм елдi бұлай жосылтып келтiру Абай мен шешелерiнiң iсi емес. Ондайды iстесе, жер-дүниенiң иесi Құнанбай ғана iстеуге болар едi.
Абайдың бұған жеткенi – әкенi елемегенi. "Жер мүлiктiң иесi өзiм" дегенi. Құнанбай Жидебайдағы iстер туралы Жұмабай мен Тәкежан сөздерiн түгел тыңдап алды да, Абайларға ендi ыза болды. Шынында, бұл мiнез ырықтан шығып, құрық әкету..
Әкесiнiң ашуланған пiшiнiн байқап, Тәкежан ырза бола бастады. Томырылған ашумен қатты бұйрық айтар деп дәмеленiп едi. Бiрақ Құнанбай мұның көзiнше шешiлген жоқ. Тек қана: "тыю салу керек" дедi.
Сүйiттi де бұл екеуiн қойып, Жақыпты шақыртты. Тәкежанға:"қайта бер" деп, бұйрық еттi. Келесi күн таңертең Жақып Жидебайға келiп, тағы да Зеренiң үйiнде отырып, Абайға әке сәлемiн айтты.
Әке жағынан екiншi рет кiсi келiптi және үлкен жұмыстар тұсында ауыр бұйрықпен жүретiн Жақып келiптi. Осал белгi емес. Тегiнде, ауыл-аймақ болсын, ағайын ортасы болсын, Құнанбайдың сәлемдерiн әрқашан жiберген кiсiлерiне қарай, салмақтап танитын. Мысалы:"алып кел, айдап кел!" дегендей бұйрық болса, ол Қарабас, Қамысбай сияқты атшабарлар түрiнде келедi. " айтып, бiлдiрiп кел!" десе, жорға Жұмабай пiшiндес болады. Кейде, ондай сәлеммен Құдайбердi, Абай да жүрiп қоятын. " қорқытып ызғар тастап, үйiрiп кел!" десе Ызғұтты, Майбасар боп келедi. " ұғындыр да бағындыр!" десе, осы Жақып шығады. Ол, бiрақ, рулар арасындағы келелi сөзге, iргелi кеңеске жүретiн. Ал, iс тiптi үлкен боп, көп елмен қаржасатын кез болса, ондайда Қаратай шығады.
Мына жолы Жақып кептi. Абай жаңағыдай сәлемшiнiң ауысуына қарап, Қарашоқыдан шығатын бұйрықтың саты-саты салмақтана бастағанын еске алды. Iштей әзiрленiп отыр.
Түсі салқын томсарған, ашулы сияқты. Жақыптың жүзiне қарамай, қырындау отырып, барлық сөздi қиястана тыңдап отыр.
Құнанбайдың бұйрығын айтудан бұрын, Жақып бiрнеше дәлел айтты. Өз сөзi қып айтса да, Абай төркiнiн танып отыр. Әкесiнiң ойы мен сөз тәрiзiн бұл күнде Абай оңай танитын болған. Жақыптың айтуынша, әке бастайтын iс бар да, бала кiрiсетiн iс бар. Екi арасын айыру керек. Балаға әкенiң iсi де абырой әпередi. Әкеден қиғаш кетiп, өздiгiмен кiсiлiк iздеу балаға бедел бiтiрмейдi екен.
Абай мұны мiсе қылған жоқ. Баласының кiсiлiгiн ойлап, абыройлы болуын тiлейтiн әке мiнезi де болады. "Өз ықтиярын, өз әмiрiн баласының мойнына, үнемi кескек қып тағып отырмайтыны да болады " дедi.
Жақыптың екiншi сөзi: жер берiп паналық етсе, қысылып отырған малды-басты ауылдар бар, соған ету керек. Күндердiң күнi керекке жарайды. Мыналар кiм? Бұлардың бәрiн жисаң, тым құрса, бiр аттың сауырын, бiр түйенiң қомың да бере алмайды деген едi. Бұл сөздiң шетiн Жұмабай да айтқан.
Оған Абай тағы да көнген жоқ. Жақыптың айтқанын "құда тамырмен iстейтiн алық-берiк" деп бағалады. Оның аты қайырым емес, жақсылық емес. Көпке мәлiм сауда деп таныды.
Абай дау айтып болмады. Сонан соң, Жақып қатайып алып, салмақ салды.
– Сен өзiң мал иесi, жер иесi ме едiң осы? Сен тапқан не бар едi? Мынау iсiңмен әкеңнiң жиған-тергенiн шашқалы отырған жоқпысың? Осы ауылдағы мал мен Тәкежан қолындағы мал ертең қоса жұтайды. Тым құрса, мына шешелерiңнiң талшығын аясаңшы!-дедi.
Бұл да жаңа сөз емес. Бiрақ кеше Тәкежанға айтқан сөздi Жақыпқа айтуға болмайды.
– Сөзiңiз дұрыс. Мен тегi шешелердiң ырзығын шашып, қиянат етiп отырмын ғой!-деп, кекетiп қойды. Зереге қарап, – ал, мына отырған жалғыз менiң шешем емес. Әкемнiң де шешесi. Мал-дүниенiң шын иесi осы кiсi. Ендеше бәрiмiз де әжемнiң төрелегiне тоқтайық. Не дейдi екен? Қазiр өз аузынан естiңiз!– дедi де, Абай әжесiнiң қасына таман сырғып келдi.
Әжесiнiң бұл күнде өңi қуарып, қатты жүдеген, ажым атаулысы бiр түрлi молайып кеткен. Абай жақындағанда, ол құлағын түрдi. Немересi айғайлап сөйлеп, барлық жайды айтып бердi. Қысқа айтса да, ұғымды айтты. Бұйрық пен байлауды бiр өзiнен күтетiнiн бiлдiрдi.
Зере күрсiнiп отырып, қабағын түйдi де, Жақыпқа қарап:
– Балама сәлем айт! Көп өмiрiм қалған жоқ! Зарлаған аш-арықтың қырғынын көрерiм қалды ма? Жетiм-жесiр, кәрiп-кәсердiң телегей теңiз жасын көрерiм қалды ма? «менi ендi ал» деп тiлеп отырмын жаратқаннан. Жаназаға жиылған жұртты да ас берiп асырайды ғой. Тимесiн, қумасын!- дедi.
Жақып бұны естiгенде iркiлiп, үндей алмай қалды.
Кәрi әжесiн осындай зар тiлекке жеткiзген мiнездерге Абай күйiп кетiп:
– Әнеки, шешенiң қамын жегендерiң шын болса, жылатпасаңдаршы! Қуғызбаймын!- деп, бiр-ақ байлады.
Жақып Зере сөзiнен соң қайтыңқырап қалса да, Абайға ызғар тастап кетпек.
– Не деп отырсың өзiң? Бiреудiң бетiнен алайын дегенбiсiң? Сөзiңнiң аңғарын мен ұнатқам жоқ. Тiлiңе уақып бол.!– дедi.
Абай бұл тұста да ашуынан қайтқан жоқ.
– Не деп отырғанымды түсiнiп отырсыз. Мұндағы жұрт қызыл қарын жас бала емес. Өлмесiн бiлетiн болған. Өз қамын өздерiне ойлатсын да, тыныш жатып анау қызығын көрсiн!– деп салды.
Бұл күнге шейiн Құнанбайға қарсы мұндайлық сөз қатқан Ырғызбайды Жақып көрген жоқ-ты. Абайдың тұспалын ұқса да, қазiр ол жас жiгiттi аса тентек санады.
– Доғар! Доғар, шырағым ендiгiнi! Мына сөзiңдi мен айтып бармаспын! Бiрақ, исi Ырғызбайдың жүрегiн шайлықтыратын суық сөздi сенен есiттiм деп кетермiн! Сол да жетер болды!– деп атқып тұрып кеттi.
Абайдың жаңа кейiндеп кеп айтқан тұспал сөзiнде көп мән болатын. Ол Құнанбайдың осы қыс iшiнде iстеген бiр ерекше мiнезiн ауызға алған-ды.
Жақып кеткеннен кейiн Жидебайға қайта оралған кiсi болған жоқ. Басқа уақыт болса, сөз аяғы бұлай аяқталмас едi. Үнсiз, жым-жырт қалуына да сол Құнанбайдың жаңағы оқшау iсiнiң өзi себеп болды.
Тегi, соңғы екi айдан берi Абай менен Ұлжандар Құнанбайға өкпелi, салқын болатын. Өйткенi, Құнанбай осы қыста жасы алпыстың iшiне кiргенiне қарамай, жас тоқал алған. Жидебайдағы екi әйелi Ұлжан мен Айғыз болса, Қарашоқыдағы бәйбiшесi Күнке болса, солардың үстiне төртiншi қатын етiп Нұрғаным деген қызды алды.
Нұрғанымның жасы Құнанбай түгiл, Абайдан да кiшi. Сондайлық баласынан кiшi қызды аларын Құнанбай үй iшiнiң ешқайсысына бiлдiрген жоқ. Бұл жөндегi әңгiме, байлау Қаратаймен екi арасында ғана болған. Жұмыс басталғанда да оқыс басталды. Бас себебi Қаратай болатын.
Өткен жазда Қаратайдың қатыны өлдi де, кәрi ақылшы қатынсыз жүрдi. Соған Құнанбай бiр күн кездескенде:
– Қатын алуды ойлаймысың? Неге алмай жүрсiң?- деген.
Қаратай бұл жайды өз iшiнен ойлап, шешiп қойған екен.
– Құнанжан-ау, өзiм қатынмын, мен қатынды қайтемiн?! – деп едi. Құнанбай ол байлауын мақұл көрмеген.
– Олай емес қой, Қаратай. Жас күнiңде жолыңдағының бәрi саған қатын. Күтiм керек, көрiк болатын шақ дәл осы кәрiлiк қой. Қатынның шын керегi осы щағың, – деген.
Сүйтiп, Қаратайға қатын алғызды.
Сол Қаратай өзi алған күнi Құнанбайға да қозғау салып, "ендi айтқаның шын болса, өзiң де ал! Саған да сол айтқаның ендi керек. Бардың бәрi баламен, өз қақымен кеттi. Саған ендi "өзiң" деп отыратын оңаша бiр жас иiс керек" деген.
Осының артынан екеуi ақылдасты да, Құнанбай алатын қызды тапты. Онысы Нұрғаным болған.
Нұрғаным – Бердiқожа дейтiн қожаның қызы. Бердiқожа Тобықты iшi емес, Собан арасында, Арқат деген тауды мекен ететiн. Ол бұл арқаға берiде келген. Әуелде Қаратауға Түркiстаннан шығып, көп туысқан шоғырмен келiп едi. Қаратаудан Арқаға көшкен ұзақ жолында осы Нұрғаным бес-алты жасар, кебежеге мiнген бала болатын.
Берi келе Бердiқожаның бiрталай туысқандары Түркiстанға қарай қайта тартып кеттi. Арқаны жерсiнбей және "ақ патшаға бодам болған елде тұрмаймыз" деп кетiп едi. Өзi қартайып балалары жас болған Бердiқожа, азын-аулақ үйлермен қозғалмай қалды. Сыбан мен Тобықты iшiне беделi бар қожа болды.
Құнанбай, Қаратайлармен әсiресе сыйлас едi. Өзi бiрбеткей қыңыр және ойдағысын iрiкпей сөйлейтiн қатқыл мiнездi адам. Көргенi мен түйгенi көп. Дiн жайына жетiк, молда кiсi. Құнанбай сонысын ұнатып, әрдайым әңгiмелес, мәжiлiстес бола беретiн. Сол Бердiқожаның Бурахан деген баласын өз аулына шақырып, бiрталай уақыт қонақ етiп те жiберетiн. Қарқаралыға барған бiр сапарында қасындағы нөкерлерiнiң iшiне қосып, ертiп те жүрген. Құнанбай тегiнде жiгiттiң денелi, бiтiмдiлiгiн ұнататын. Бурахан аса сұлу және денелi жiгiт едi. Соның тұлғасын тамаша етiп, бiр күнi:" бiр үйдiң iшiне жүз кiсi кем-кетiктi жиып, соның ортасына Бураханды кiргiзiп отырғызып қойса, аналардың кемдiгi көзге көрiне ме?"– деген. Осындайлық бiтiм-тұлғасын ұнататын жiгiтiнiң бiрi Базаралы. Жiгiтекпен азғантай татулық шағы болса, Базаралыны да мақтай беретiн.
Сол Бураханның кiшi қарындасы Нұрғанымның басы бос екен. Өзi жас та болса, кесек, iрi денелi, нұр жүздi болатын. Әсiресе толқынды қою шашы мен бет бiтiмi бөлек. Жүзiндегi әдемi қызылымен қатар, бет тұлғасы да сұлу. Шошақтау бiткен, үлкен қара көздерiнде аса бiр қайратты ашудың және естiлiктiң оты болатын.
Осы Нұрғанымды Қаратайдың ақылымен Құнанбай тоқалдыққа ұйғарды да, Бердiқожаға кiсi салды.
Көп қатын алу әзiрше өз тұқымына салт болмаған қожа әуелде үркiп кеттi. Және Нұрғаным мұның жақсы көретiн баласы едi. Өзi ерке, тентек қыз болса да көп қақпайтын. Құнанбай сәлемiн есiткен жерде, Бердiқожа томырылып қалып
– Е, мен баламды кәрi Құнанбайға кiшiлiкке берушi ме ем?!– дедi. Бiрақ, әкенiң бұл арынына Қожаның өзге балалары жiбермедi. Бастығы Бурахан боп салмақ салып, екi-үш күнде көндiрiп бердi.
Құнанбай аулына жиi барып, ат мiнiп, ойын-сауық салып қайтып жүретiн Бурахан, қарындасын берiп, туысқан болуды қатты ұнатқан-ды.
Бердiқожаның көнген хабарын алысымен, Құнанбай қалыңмалды, жыртысты бiр-ақ жiберттi. Сүйтiп, осы бiр қыстың iшiнде Нұрғанымды алып та қойды. Ұлжан мен Айғыз жаңа тоқал хабарын Күнке жiберген сәлемшiден естiген. Ұлжанның өз басы бай қызғанайын деген ойда болмайтын. Ер жеткен төрт ұлы бар. Және немере сүйе бастаған тоқтамды ана. Құнанбайды бұл күнде бай деп те санамайтын. Ол балаларының әкесi. Көп өмiрi, көп азабы, көп машық мұңы табыстырған жай ғана туысы сияқты. Содан басқа сезiмдер суалғандай едi.
Бiрақ сонда да ол Құнанбайдың қатын алғанына қарсы болды. Жорға Жұмабайды шақыртып ап: "бiздiң тiлдi өмiрде бiр ескеретiн болса – алмасын, ренiш туады. Балаларынан ұялсын, олар ренжидi" деген.
Ұлжан өзi естiген хабарды Абайға айтқан едi. Сонда Абай бiр түрлi қатты түршiгiп, жиренiп кеткен. Әкесi туралы аса қатал сөйлеп, сынап кеп: "әке деп сый көруден қалсын. Бiржолата жат болсын деген мiнез ғой. Осыншалық қыруар жанды адам құрым санамаған ғой. Шешемен неге ақылдаспайды? Өмiр бойғы жолдасы сендермен неге санаспайды? Бiзден кiшi қыз алып отырып, солар ұялар-ау деп, бiздi неге ойламайды? Құптамаймын! Қайта кiнәлаймын Сен де мақұлдама! Әйтеуiр, бiздi адам санамаған жан ғой. Отқа түссе де, жалғыз өзi барып түссiн. Ренжiтiп кеткенiн бiлiп кетсiн! Айтып жiбер!" деп, шешесiне Жұмабайды өзi жеткiзiп берген.
Құнанбай Ұлжан сөздерiн естiген соң, Күнкемен сөйлестi. Оған бiраз жылы ұшырап: "өзгелер ақылсыз болды деп, сен желiкпе! Сен ақыл тап та, мендiк бол!" деген.
Күнке әрқашан бұқпа есепке бейiм тұратын: Ұлжанның балалары көп. Оларға болысып отыратын Зере де бар. Сол себептi Жидебайдағы ауылға Құнанбайдың қырын қарап жүргенiн әрдайым өзiне пайдалы көретiн. Әсiресе, Ұлжанның айналасындағы үбiрлi-шүбiрлi молдықты, кеңдiктi сүймейтiн. "түбiнде солар көктейдi-ау! Артық үлес, үлкен сыбаға әкетедi-ау!" деп, үнемi қызғанумен болатын.
Мынау үлкен iс байының өмiрi үшiн, тiптi өзi үшiн де өзгеше болатынын Күнке бiледi. Басында көнбейтiн боп, наразылыққа беттеген.
Бiрақ сол наразылығының үстiнде де Ұлжанды бақты. Егер бұл тулап, байды үркiтiп жүргенде, Ұлжан көнiп қойса, жаман болады. Байдың сүйенiшiнен бiржолата айрылып қалады. Сол себептi, өзiнше қулық ойлап, Ұлжан жағына түрткi салған. Ол жақтан ойдағыдай қарсылық келдi. Құнанбайды күйдiргендей наразылық айтыпты. Ендi бұл тұста Ұлжан арқылы келетiн Күнкеге деген қауiп жоқ. Соны ойлады да, Құнанбаймен шындасып келгенде, Ұлжанды жамандап шыға бердi. Өзi кең ақыл болған боп рұқсат еттi. Және "Нұрғанымды өз қолыма әкеп түсiр! Менiмен бiр болсын! Ұлжан күн көрсетпес " деп, тiптi қамқор боп та шықты. Сол Күнкенiң дегенi болды да, Құнанбай Нұрғанымды Қарашоқыға келтiрдi. Бiрақ осының орайына екi айдан берi Жидебайға қатынасқан жоқ.
Сүйтiп Жидебайға Жақып пен Жұмабайларды келтiрiп жатқан iстiң кезiнде, Құнанбаймен үлкен аулы араздық халiнде едi.
Жақыппен сөйлескен сөздiң аяғында Абайдың тұспалдап, түйреп өткенi осындай ескi жара болатын. Күйзелiп жатқан көршi елдiң ауыр күйi соған кеп қосылған. Iштi-тысты екi жараның уыты бiрiгiп кеп, Абайды осылай еткен.
Әлденеше айға бергiсiз боп созылған он бес күн өттi. Шаруаларды күйзелте бүрiстiрген ауыр қыстың аяғы осы болатын. Биылғы жұтты халық соңғы қардан, ұзақ бораннан көрдi. Әсiресе, осы көкек пен мамыр арасында көрдi. Көктем айы деп санайтын мамыр соншалық сұрапылдай тигендiктен, жұттың атын "мамырдың жұты" деп, бұрынғы жұттардан бөлек санады. Кейде "ақ қардың" жұты дейтiн. Онысы да мамыр iшiнде жауған соңғы қарларды атағаны.
Кедей көршiлер Жидебайға кеп тығылғанға он бес күн өткен соң, күн жылынды. Оңтүстiктiң жылы желi, ескегi соқты. Осыдан бiр ай бұрын соқса, жұрт оны "жыл әкелдi", "игiлiк әкелдi" деп, қуанышпен қарсы алар едi. Биыл қуанта алған жоқ. Бiрақ, сонда да қалғанды құтқара келдi.
Абай мен Ұлжан Құнанбай бұйрығынан құтылған соң, бар ынтасын көптi күтуге жұмсаған. Солардың малы мен өз бастары бұл екеунiң ерте-кеште дамыл алмай ойлайтын мiндетi боп алған. Абай күн ұзын ат үстiнде жүрiп, қатты жүдедi. Қап-қара боп, тотығып та кеттi.
Бiрақ Дәркембайларға арналған еңбегi мен бейiлi текке кеткен жоқ. Елу ауылдың мың жарымдай қойы мен барлық iрi қарасы шетiнен жан сақтап, аман қалды.
2
Көктемнiң ескегi соға бастасымен, маңайдың қары ағыл-тегiл тез кеттi. Бiр ғана қорық емес, адырлар, далалар да әр жерiнен ойылып, қарауыта бастады. Мезгiлiнен асып, ұзақ жатып қалған қар ендi тiптi асыға жөнелгендей болды. " Жер аяғы кеңiген." дегендей уақыт келдi.
Күн көзi де әбден жылынып, аспанда жазғытұрдың ақ мамық бұлттары жөңкiлiп көштi. Жидебайға жиылған ел осы уақытта өз қыстауларына жетуге асықты. Iшi аман қалған саулықтардың алды қоздай бастаған. Өзгеге пана тапса да, өз төлдерi бар мынау ауылдар жас қозыларға пана таба алмас едi. Қауырт шұбап келген ағайын, ендi бiр-ақ күн iшiнде сөз байласты да, тезiнен қайта серпiлдi.
Кетер кезде барлық кәрi-жастың Зере мен Ұлжанға айтқан алғысы ұшан-теңiз болды.
Қонақтар сейiлiп болған күнi, Ұлжан қысқы соғым мен сүрдiң тақа бiткенiн айтты. Кәрi қойшы Сатай да осы күнi бұл ауылдың өз шығынын есептеп кептi.
Көп қойдың күрек аршуы ойдағыдай болмаған. Сондықтан, дәл он бес күн екi жүз қойды әкетiптi. Абай атқа мiнген сайын, қыстау маңында өлген қойлардың саны молайып келе жатқаның байқаса да, ауылға айтып келмеушi едi.
Үш қорықтың иелерi боп отырған бес-алты ауылдың iшiнде мұндай шығынды көрген жалғыз осы Жидебайдағы ауыл. Тәкежан болса, қолдағы малынан жалғыз тоқты бермей, аман шықты.
Жұт көлемiн халық атаулы тек қыстаудағы малдан айырмайды. Қар әбден кетiп, жер дегдiген кезде отардағы жылқы қайтты. Анық сор көрген жануарлардың ажары осы жылқыда болатын. Талай күн бойында iлбумен ғана жүрiп, Жидебай тұсына жеткен Құнанбай қосы сан жағынан бiрталай кемiп қапты. Әсiресе шошытатын жылқының түсi. Нелер аппал айғырлар мен сақа биелердiң өзi де алты айлық аурудан тұрғандай көлеңкесi ғана қалған. Жүндерi ұзарып, үрпиген. Аяқтары жуандап, сүйек-сүйегi адырайып кетiптi. Тарамыс, шандыр атаулысының бәрi бiлiнiп тұр.
Жылқы iшiнiң тағы бiр жат көрiнiсi – арасында құлын жоқ. Аман қалды деген Құнанбай жылқысы мен барлық Ырғызбай қостары және бiрен-саран Сүйiндiк, Байсал, Байдалы ауылдарының қостары. Бiрi артынан бiрi iлесiп, жылжып, сырғып келiп жатыр. Бәрiнiң халi де мұсылман кiтаптары суреттейтiн мақшар күнiндей.. Адамзат өлшеусiз ұзақ заман көр азабын шегiп жатып, ақырет күнi кебiндерiн жамылып, көлеңкедей қалт-құлт етiп бой көрсетедi деушi едi ғой. Мына жылқы тегiс сондай екен.
Құнанбай мен Байсалдар осы қостардың аман қалуына бар күштерiн салған. Атраптағы жерi тәуiр, азғана руларға қыс бойы шапқыншы айдап шыққан. Қостарын қалың қардан қашырып, бiр күзектен екiншi күзекке салып отырып, әйтеуiр iрi жағын аман сақтап қалыпты. Артық та болса, қолға жеттi. Қыс кеттi. Ендi қайтадан қатарға кiрдi. Мұның аты "амандық". Өйткенi, өзгеге қарау керек.
Басқа рулардың қостары өз халдерiн осылай деуге жараса, тiптi жұт көргемiз жоқ дер едi. Шынында, көп-көп қостар көз ұялтарлық боп, жұрдай боп келдi. Қос деген, Тобықты iшiнде мың жылқыдай мөлшердi бiлдiретiн болса, Торғай, Жуантаяқ, Топай, Жiгiтек, Бөкеншi сияқты елдердiң бiр қосынан қырық-елу, жетпiс-сексен ғана мiнгiш қалғаны бар.
Көп елдi шошытып, жағасын ұстатқан., таңдайын қақтырған. Сұмдық апат содан бiлiнетiн.
Әркiм өз аулы, өз жайының күйiгiне кеттi. Бiреуге бiреудiң қатынас хабары да азайды. Көп ауылды жайратып, үй жығып кеткен дауылдың артындағы хал сияқты. Арық-тұрағын күтiп, көктемнiң қара суығынан аман алып қалу шарасы жалпақ елдi жаппай басты.
Жылқы қамынан аман болған Жидебайдағы ауыл ғана. Қостар келiсiмен Құнанбай Шыңғысқа айдатып алып, барлық ендiгi күтiмдерiн өзi басқарған.
Күн әбден жылынды. Көк те шыға бастады. Ендi Жидебайдағы қыстаудың айналасындағы жемтiк иiстенiп барады. Күн асқан сайын соның өзi бiр дерт әкелетiн сияқты, Ұлжан осыны ойлап, киiз үйге шығып қыстау басынан жылжып қонайық деген.
Ертең таң атысымен жүк шығартуға бұйырып едi. Бiрақ дәл осы күнi кешке Зере сырқаттанды.
Кәрi әженiң сырқаты бiлiне салысымен қысып кеттi. Басында ыңқылы күштi боп тынысы ауырлап келiп едi. Келесi күнi дәрмен азайып, өздiгiмен қозғала алмайтын болды. Абай мен Ұлжан қатты сескендi де, Зеренiң қасын күзеттi. Сусыны, төсегi, бар күтiмi екеуiнiң ғана мойнында. Өзге жанды көп кiргiзген де жоқ. Жұрт аяғын ауырлайды деп, үй iшiн оңаша ұстауға тырысты. Зере науқасының келесi күнi түнiнде Ұлжан енесiнен күдер үзе бастаған болатын. Абайға айтпастан Қарашоқыға кiсi жүргiздi. Сүйтiп, түн бойы ұйықтамай күзетiп отырған келiнi мен немересiне Зере таң алдында ең соңғы рет көз салды. Әжесi көзiн ашқанда Абай үмiттенiп қалып, қадалыңқырай түстi. Науқас ана бiрдеме айтайын деген тәрiздi. Ол ажарын Абай өзi таныған жоқ. Ұлжан байқады. Екеуi де қатар сырғып, жақындай түсiп төнiп келгенде, Зере бiр нәрсенi сыбырлай бастады.
Дене күшi бiтсе де, ойы сап-сау.Тек үнi әлсiз.
– Өнегем... Болса... Тiрлiгiмде көрсете алдым ба, жоқ па? Өсиетiм болса... Құлағым, тiлiм барында айтып болдым ба, жоқ па? Қайтейiн! Ендi қайтейiн! Бүгiн мынау әлiм бiткен шағымда, не дәме етесiң екеуiң! Не күтiп маған телмiресiң?– дедi. Осы сөздерiн көп қиналып, ұзақ айтып едi.
Сөйлету зорлық сияқты. Бiрдеменi айту да орынсыз. Абай екi қолын төсiне қойып, әжесiне тағзым еттi де, басын идi. Өзiнше: "бар жүрегiмнiң құрметi, әулиедей ана, саған арналған" дегенi. Сүйтiп аз отырды да, әжесiнiң екi қолын ұстап кiшкентай алақандарына бетiн басты. Иiскеп сүйiп отырғанда бiрнеше ыстық тамшылары да сол әлсiз жүдеу алақандарға тамып едi.
Әжесi тағы да сыбырлап:
– Қарағым... Жалғыз қарашығым!– деп, Ұлжан жаққа қарады да, – анаңды күт!– дедi.
Осыдан кейiн тағы бiр толастан соң:
– Ішiмнен шыққан жалғыз едi ғой. Жалғызға топырағым бұйырсын!– дедi. Бұл сөздi тiптi ап-анық айтты да, қайтып үндеген жоқ, көзi тағы да жұмылып кеттi. Жаңаға айтқаны Құнанбай екенiн Абай да iлезде түсiндi. Сол сөздi бастай бергенде, Ұлжан басын изеп: "тыныш болыңыз, орындаймыз" дегендей белгi еткен.
Қадiрлi ана осы таңға жетпей қайтыс болды.
Абай мен Ұлжан таң аппақ атқанша үн қатқан жоқ. Зеренiң дана жүзiне мүлгiп, жүдеп, қадалып отырды. Екеуi де жаңа ғана қатарынан ғайып болған ана туралы өз шерiмен, өз ойларымен болып, бар дүниенi ұмытқан сияқты.
Абайдың өзi ес бiлгелi шын жақын жанның өлiмiн көргенi осы. Кәрi анасының қазiргi жүзi көкшiл сұрғылт тартса да, бiр түрлi бiр зор тыныштыққа жеткен тәрiздi. Өлiм емес, қиналу емес. Қайта көптен көксеген арманына жеткендей. Соншалық ырза және мейiр шафқат нұрын тапқандай.
Күн шыға бергенде, барлық ауыл хабарланып, бала атаулыға шейiн тегiс жиналып келген едi. Немерелерi мен келiн-кепшiк үнсiз жыласты. Көршi-қолаң, малшы атаулы да шын күйiнiп, ауыр-ауыр күрсiндi.
Осы таңертеңде Қарашоқыдағы, Шыңғыстағы көп туысқан да кеп жеттi. Алдымен келген Құнанбай, Күнкелер болатын. Қалған Ырғызбай да осы күнi түске шейiн түгел келдi.
Бұл өлiмдi барлық жұрт тегiс ауыр алғанмен, жыласқан жоқ. Үндемей күттi. Келесi күн жаназасы болғанда әнеугi елу кедей көршiлер де тегiс келген екен. Көп қауым боп, түгел ардақтап қойды.
Құнанбай мен Күнкелер Зеренiң жетiсiне шейiн Жидебайда қалды.
Әжесiнiң артын күткен кезде мұншалық көп қара құрықтың болғанын Абай өзi ұнатпаған. Бұ күнде ешкiммен сөйлескiсi де келген жоқ. Зеренi қойып қайтқан күнi кешке, әжесiнiң төсегiне отырып алып, құран аударуға кiрiстi. Анасының аруағына арнайтын дағдылы "құран хатымды" молдаға оқытпай, өзi оқитын болды.
Бiр жұма бойы сол құранды екi аударып шықты. Осы күндерде ас үстiндегi бiр әредiкте Құнанбай Абайға:
– Жай аударады екенсiң!– деп едi. Абай жауап айтқан жоқ. Құнанбай мұндайда үш-төрт аударып тастайтын, сыдыртқыш молдаларды есiне алып айтқан. Абай болса, iшкi себебiн айтқан жоқ. Ол жылдам оқи бiлушi едi.
Абай анасына сауап болсын деп құранды өзгеше ықласпен, асықпай, соншалық мүлгiп, мiнажат қып оқиды. Құранның кейбiр парасының үстiнде ұзақ отырып қап, жалғыз, жасырын ойлар да ойлайды.
Онысы – әжесiнiң адамшылық, қасиеттерiн жоқтау едi. Өз iшiндегi адал алғысын бағыштау да дұғалық, тiлек есептi көрiнетiн.
Осы жетi күн iшiнде, үй оңаша қалған бiр шақта Абай Ұлжанның бiр сөзiн үлкен ықласпен тыңдады.
Шешесi көзiне жас алып отырып, өз-өзiнен:
– Анаң, ана-ақ едi-ау жарықтық! Осы кiсiнiң өсиетi, тәрбиесi болмаса, мен де бiр түйiлiп қалған қу түйiндей үндемес қатыбас болар ем. Сен екеумiзде қарызы бар едi. Тым құрса аруағы ырза болсын. Артын жақсы күтейiк!– дедi.
Абай өз шешесiнiң де қартайып қалғанын байқады. Мұның да мейiрiмдi жүзiнде ой ауырлап, уайым қалыңдапты. Айтқан сөзiн құп алды да, үндеместен бас идi.
Зеренiң жетiсi толып, құран хатым болған соң., Құнанбайлар қайтып кеттi.
Аз уақытта, жылдағы дағды бойынша, жұрт жайлауға көштi. Абай әжесiнiң қырқына шейiн, тысқа шықса, ертелi-кеш анасын жоқтап, зар өлеңдер айтады. Тау басына шығып, даланы кезiп жүрсе де, анасына бағышталған мұңды ойлардың қасiрет жырлары орала бередi.
Әсiресе Шыңғыс асып, көп елдiң күйiн көргенде, бiр түрлi жат, жаңа дерт тапты. Байқаса, бұрынғы қыруар елдер кiшiрейiп, бiр-ақ уыс болып қалған. Өлкеге сыймайтын малдың орнына оқта-текте көрiнетiн, шашылып жатқан бестi-онды ғана қара бар. Малы аз болған соң, талай ауылдар бiрiгiп кетiптi. Шыңғыс сыртының ен қоныстары, мол адырлары, иен жайлаулары көбiнше қаңырап тұр. Сонымен қатар ел iшiнде күңiрену көп. Жоқ-жiтiк, қайыршы көбейiптi. Абайдың өз анасы өлгенде, ел ана да төсек тартып, дертке шалдыққан сияқты.
Осыны көрiп, ойланған сайын Абай өзгеше бiр айықпас зарға батты. Қаралы көңiл ашылмастай боп екi иығынан басып алды. Үстiне киген киiмге, мiнер атқа, iшетiн асқа да бейiлi жоқ. Көп адаммен тiл де қатпай, үнсiз боп барады. Бiрақ, ендi өз анасы Зеренi ойлаумен бiрге, халық деген ананы қатар ойлап кетедi. Әрберден соң екi шер бiр қосылып, бiр жырға, бiр зарға айналды.
Абай әжесiнiң қырқына жеттi. Жайлаудағы көп ел жиылып, Зеренi соңғы рет естерiне алды.
Ұлжан Абайдың осы уақытқа шейiн аса бiр қатты ойға түсiп, азып кеткенiн байқап жүрген. Әженiң қырқын берiп, жұртты таратқан соң, баласын оңаша алып отырды да:
– Сен осы бiр қалың шыңға батып кеттiң-ау! Жүдеп кеткенiңдi байқаймысың? Жас адам уайым соңына өйтiп сарылса, пайда таппайды. Ендi тоқтал. Бойыңды жи. Ерболды шақыртып ал да, атқа мiн, ел қыдыр. Сергiп қайтшы!– дедi.
Ербол Абайға келгенде Асылбектiң бiр сәлемiн ала келдi. Бiрталайдан бергi сыйластық бойынша, Сүйiндiктiң Асылбегi Абайды қонаққа шақырыпты.
– Шешесi қайтыс болғалы үйден шықпады ғой. Бiздiң ауылға келiп, қонақ болып қайтсын!– дептi. Сонымен екi жiгiт Сүйiндiк аулына сый қонақ боп келдi.
Баяғы Жәнiбекте, сол белгiлi әдемi көк өзекте отырған ауылға Абайлар жақындап келгенде, үй сыртына бұларды қарсы алып Асылбек, Әдiлбек шықты. Қастарында Дәркембай бар екен. Қонақ жiгiттер әуелi Сүйiндiктiң үлкен үйiне кiрiп, сондағы кәрiлерге сәлем бердi.
Бәйбiшесi мен Сүйiндiк осыдан он шақты күн бұрын, Зереге бата оқып қайтқан. Қазiрде Ұлжанның денсаулығын сұрастырып, аз сөйлесiп, амандық бiлiстi. Содан кейiн: "жастар кең отырсын. Еркiн сауық етсiн" деп, Асылбектiң отауын әзiрлетуге бұйрық берiстi.
Отау онсыз да әзiр едi. Абайлар сонда келдi. Тыста да, отауда да Абайды көрген үлкен-кiшi жылы сөйлейдi. Сыйлағысы келгендей. Соның бiрi Асылбектiң келiншегi Қарашаш. Үлкен жағынан, әсiресе, сондай жарқын жүзбен қарайтын Дәркембай. Ол Зеренiң аруағынан айналып, Ұлжанды мақтап, Абайдың кiшкене балаларының аттарын атап, амандықтарын сұрап, оралып жүр. Жазғытұрғы жұттан берi Абайды аса жақсы бiлген Борсақ, Бөкеншi бұл ауылда бiрталай адам екен. Бәрi де Жидебай, Мұсақұлдың қонағы боп өткендер. Бәрiнiң де қазiргi ажарында ырзалық пен алғыс, құрмет бар.
Борсақтың бiр шалы:
– Шырағым, жұрт көрген жұттан аманмын деп отырмын. Қарыздарым – бiр құдай, содан соңғы – өзiңсiң!– дедi.
– Құдайға шүкiр! Сауын мен аққа ешкiмнен олқы емеспiз. Тiптi сол он бес күн iшiнде қорыққа тығылған елу ауылдың бәрiн байқадым. Өздi-өз ортасында анық күйлi дәл солар бопты!- деп, Дәркембай да шаттанып сөйледi.
Үй iшiнде Абайға сыпайы амандасқан Қарашаш аса бiр жақын жанның iлтипатын сездiредi.
Бұрынырақ бiр кезде Абайға сырттан томырылып, ызалы боп жүрген Әдiлбек те қазiр ол мiнезiн ұмытқан сияқты. Өзi жүрiп, есiк ашып, Абайдың қамшысы мен тымығын кереге басына өз қолынан iлдi.
Бұл ауылдағы осындай барлық бейiл, бар ажар Абайға дәл бiр өз туысының, жақын жанының үйiне келгендей жылылық, достық, белгiсiн бiлдiрдi. Тегiнде, Жiгiтек, Көтiбақ сияқты өзге жақын елдермен салыстырғанда, Абай Бөкеншiнi әрқашан артық көрушi едi. Бұл ауылдардың адамына өзгеше бiр мiнездiлiк пен адал момындық бар. Және жақсы көрген адамынан қолда барын аямайтын шыншыл бейiлi бар.
Қонақшыл жастардың жақсы отауында үш күн бойы ән салып, сауық жасап жатқан кезiнде Абай жаңағы мiнездi әсiресе Асылбек пен Қарашаштан көрдi.
Асылбектi Абай көптен берi "Асыл аға" дейтiн. Сол Асылбек бұл күндерде Абайға аса бiр сүйiктi, жақын аға боп кеттi.
Бiрақ осы күндер бойында Абай ән салып, қалжың айтып, келелi кеңес те сөйлеп жүргенмен, өз iшiнде жабырқау. Ол жайын өзге жанға сездiрген жоқ.
Соншалық қадiрлi, ыстық көрiнген Сүйiндiк аулы Жәнiбекке келе берген кештiң өзiнде-ақ Абайға бiр толқын салған "арман!" деген аты бар, орны толмас бiр жара. Кеудеден оқ өтiп кеткен жер сияқты өшпес, бiтпес уайым. Бәрi де бiр Тоғжанның ардақты атымен, нұр жүзiмен, шыншыл таза жүрегiмен байланысқан мұң болатын.
Абай ең алғаш келген күнi Сүйiндiктiң үйiне кiрген жерде сол "жарын" жоқтады. Бар дүние орнында. Бар адам сол халiнде. Бұл жерде, бұл маңда Тоғжан жоғын бiлсе де, Абайға мынау ата-ананың үйi қазiр әкеп, Тоғжанын да көрсететiн сияқтанған. Есiк ашылса, сол кiрiп келетiн сияқтанып, үйде отырған шағында, құлағына алыстан шылдырлаған шолпы үнi келгендей болатын.
Асылбек отауына қарай басып, ең алғаш табалдырықтан аттап кiрiп келгенде, Абайға осы отаудың оң жағы тағы да бiр бақыт шымылдығын көтерердей көрiнген. Сол ақ жiбек шымылдық, сол биiк сүйек төсек, сол жасау, тегiс орнында. Сондағы достар қолымен, мынау Қарашаш, Ербол қолдарымен тықырсыз ашылған, бөгетсiз достық есiгi де мiнекей.
Аса сырлас, нәзiк жақын болып, Абайдың көп барлайтын Қарашаш та мiне. Бiрақ бұл күнде достықтың осындайлық ыстық ұясының бәрi де дәрменсiз. Абай өзi қандай шарасыз болса, олар да сндай. Тоғжан жоқ.
Өмiрде әсте ұмытылмас, қадiрi кемiмес жақсы Тоғжан Абай жүрегiн осы күндерде тағы да бiр өзiне тартты. Ендiгi - сағыныш пен өкiнiш. Әлдеқайдан қабысқаны белгiсiз, бiрақ, жақында Абайды сондайлық жүдеткен ана уайымы мынау жердегi, мынау шақтағы сағыныш уайымымен жалғасып, бiрлескендей болды. Екеуi де жазықсыз тазалығымен, адал шындығымен табысса керек.
Сыртымен ән салып, қалжың айтып қойса да, Абай анық байқаған көзге жиi-жиi жабырқай бередi. Үндемей күрсiнiп қалады. Бұл үйде жас жiгiттiң дәл осы күйiн iштей танып жүрген Қарашаш қана. Ол Абайдың күрсiнуiнде өзгешелеу терең күйiк бар екенiн байқайды. Жас жiгiт кәрiлерше "аh-уh" демейдi. Бiрақ ақырын күрсiнгенмен, демi дiрiлдеп барып, кеудесiнен лықсып шыққандай болады. Өксiк сияқты, жалынды леп бар. Көп жылап қиналғанның артынан келетiн дәрменсiз күрсiн тәрiздi.
Қарашаш кейде Абайға қабақ шытып қарайды да, жаны ашиды.
Үшiншi күнi үйдiң бiр оңаша кезiнде Қарашаш өз төсегiнiң жанында тұрып, Абайға:
– Абай, қалқам! Осы сен менiң Еркемдi ұмытпағансың-ау! Жайлауынан ел кеткендей, иесi кеткен жұртқа келгендей болдың ба? Байқадым-ау, мен соны!– деп, аз ғана қызарды да, сыпайы жүзбен күле қарады.
– Жеңеше, рас! Таныдың несiн жасырам! Көңiлiң сол күнде де жүйрiк едi. Дос жүрегiң әлi орнында екен. Сондықтан таныдың ғой. Бiр сәтiн ұмытсамшы! Барлық көргенiм көз алдымда. Көңiлiмнен арылмайтын бiр ой бар. Тоғжан кiрiп келiп маған деген өкпе-назын айта жөнелетiн сияқттанады да тұрады!- дедi.
– Екеуiңнiң жолың да, жөнiң де бөлек едi. Қимаймын! Еркем сорлы ненi айтпап едi маған? Шын ғашық едi ғой өзiңе! Кетерiнде оң сапар тiлеген жоқ. Өлiм тiлеп кеттi. Өзiме сонысын да ашып айтты ғой?– деп, Қарашаш бiр сыр сөйледi.
Екеуi де шарасыз ауыр мұңға батып, үндемей жүдеп қалды.
Абайдың көз алдында Тоғжанмен ең соңғы айрылысар шағы соншалық ап-ашық, айдай анық боп келдi. Қақ қасында тұрғандай, жаңа ғана болып өткен хал сияқты.
Тоғжан сол бiр желсiз, тыныш кеште, жым-жырт сайда ымырт жабылар шақта Абайды өзi iздеп келдi. "Жетсiн!" деп шақыртқан да өзi болатын. Күйеуi соңғы рет келiп, алып кетерiнiң алды. Бүгiн-ертең құда, күйеу жетедi деп отырған кез болатын.
Бұл күнге шейiн соншалық арлы, ұялшақ болған, нәзiк қорғаншақ болған Тоғжан, дәл сол кеште бiр түрлi өсiп, бекiп келдi. Жалынды, арманды сөздерiн шешен қып айтты. Көзiнде жас, денесi дiрiлдей түсiп айтқанды. Әр кездегi үйреншiктi ерке әдетi бойынша, Абайдың төсiне бетiн басып тұрған-ды. Бауырына кiрiп, құшақтай тұрып, нелер айтпады?
Екеуiнiң сүйiскен жылдары ұзақ. Бiрақ көрiскен қызығы, кездескен рақат шақтары тiптi аз екен. Тоғжан сол үшiн өкiнгенiн, қатты күйiп назаланғанын айтқан. Өмiрге, тағдырға, зорлық құдiретке ренiшiн айтқан. Жылап, өксiп назаланып келген кезiнде, арман асқан шағында, сол кеште лағынет те айтқан. Абай Тоғжанды жұбата алмай, ет жүрегi елжiреп қайтқан. Көз алдында, жылап кетiп бара жатқан Тоғжан тұр. Басына жамылған қара жiбек шапаны мен ақ көйлегiнiң етегi де есiнде. Шапан астынан тұншыға сылдыраған шолпысының да мөлдiр үнi құлақта тұр. Әлi өшкен жоқ.
Абай тағы да бiр күрсiндi де:
– Есiл Тоғжан, ұмытпаспын... Ұмытпаспын!– дедi.
Қарашаш Абайды осы ауылдың досы ғана емес, аса бiр ыстық күйеуiндей көрiп, қимады. Сондықтан Асылбекке өзiнше бiр оқшау ақыл салды.
Мұның төркiнi Сыбан iшiнде Қадырбай ақынның аулы болатын. Солар жақында Асылбек пен Қарашашты шақыртқан екен. Абайларды аттандырған соң, бұл отаудың иелерi сонда жүрмек едi.
Абайдың басына Асылбектiң достығы шын екенiн таныған Қарашаш, сол өзiнiң төркiнiне Абайды ала барайық деген.
Асылбек бұл сөздi естiсiмен мақұл көрдi де, ар жағын өзi молайтып, жақсы түсiнiп кеттi. Абайға: "қыдырып қайтайық. Онда да бiрталай жатамыз. Қадырбай қандай кiсi екенiн өзiң де бiлесiң. Осы сапар жаман болмайды. Тура бiрге барайық!" деген.
Абай Сүйiндiк аулын өзiне өзгеше бiр жақын көрiп, Асылбек, Қарашащтардан айрылғысы келмеп едi. Оңай көндi.
Тек сол сөздiң байлауы болып қалған соң, бiр оңаша да Ербол Абайға:
– Осынымыз лайық па екен өзi? Төркiндеп барған қатынға ерiп жүру қалай болады? Екеумiздi ел күлкi етпес пе екен осы?– деп едi.
Ербол мұны өз басы үшiн емес. Абайдың абыройы үшiн айтқан. Абайдай ел аузына iлiнiп, жақсы аты шығып келе жатқан жiгiтке "мұнысы несi?" деп, бiреу-мiреу күле ме? Ерсi көре ме?– дегенi едi.
Абай оны елеген жоқ. Ерболдың иығына бiр қолын салып күлдi де:
– Өй тәйiр, Қадырбайдың мәжiлiсiнде боп ұстаздығын көредi екемiз. Оның өзi қайда жатыр? Ал, қасына ердi десе, еретiнiмiз кiм? Сондай жақсы, сондай ұмытылмас Қарашаш екен. Ол татымайды деп кiм айтты? Кiмнiң аузы барады екен?– дедi.
Асылбектермен айырылыспай, бірге сапар шегетініне Абай көңілденіп қалды. Ерболды осыдан соң сөйлеткен жоқ. Сүйтiп, арада төрт күн өткен соң бiр топ ажарлы жастар ортасына Қарашашты алып, Қадырбай аулына кеп түстi.
Тобықтыдан келген жас қонақтарды бұл ауыл жақсы қарсы алды. Қадырбайдың үйiне қонақтармен бiрге iлесе кiрген үлкендер де, бала-шаға да көп. Бөгде кiсiлердi тамашалап, елдерiнiң жайын бiлу, хабар-ошарын есiту үлкен-кiшiнiң бәрiне де қарыз сияқты. Қарашашты қоршаған жеңгелер мен қыздар да аз емес.
Қадырбай өзi үйде екен. Оны Бөжей асынан соң, Абайдың екiншi көрiп отырғаны осы. Ақын қартайып қапты. Бұрынғыдай толық, көрнектi емес. Сақал-шашының ағы көбейген. Ажымдары тереңдеп, барлық ажары қуаң тартқан жүдеу. Тек қана, үлкен жазық маңдайы мен келбеттi мұрнында ғана бұрынғы кесек бiтiм белгiсi бар. Қадырбай әуелi Асылбек, Қарашашпен амандасып алып, соның артынан Абай мен Ербол жайын сұрады.
Абайды танымай қапты. Оның Құнанбай баласы екенiн бiлген соң ғана, ана жылғы көргендерiн еске алды. Астағы бiрталай жайларды кеше ғана көргендей сөз қылып кеп:
– Бөжей асы бұл өңiрдiң ұлы дүбiр асының бiрi боп едi. Қонақ атаулы ырза боп алғыс айтып аттанып едi, – дедi.
Қадырбайдың көбiнше өзi сөйлеп, қонақтардан оқта-текте ғана жұт жайын, кәрiлер жайын сұрастырды. Абай өздiгiмен жазылып сөйлеген жоқ. Қадырбайдың сұраған сөздерiне орнықты, қысқа ғана жауаптар берiп, сыпайылық сақтап отырды. Бiрақ үй иесiмен әңгiмелесу, мәжiлiс құру мiндетi қазiргi халде Абай мойнында. Өйткенi Асылбек бұл ауылдың күйеуi болғандықтан оншалық шешiлiп кете алмайды. Қадырбай да өзiнiң сөздерiн, сұрауларын Абайға қарап айтадды.
Көршiлес екi елдiң адамдары бас қосса, биылғы жыл, ең үлкен әңгiмесi жұт жайы болатын.
Бүгiнгi кеш бойында Абайдан Қадырбайдың сұрағаны да сол. "Мамырдың жұты" Тобықтыны қаншалық күйзелттi? Қатты жұтаған қай рулар? Жеңiл құтылған кiм? Ашаршылық жоқ па? Ақ жағы қалай? Сауыны тәуiр ел бар ма? Осының бәрiн қадағалап сұрайды. Бар Тобықтының iшiн бұрын жақсы бiлгендiктен, қазiр де сол елдiң шетте жүрген бiр азаматы сияқты, оңай танып, тез болжап отыр. Сұраулары – сүле науқастың тамырын ұстап отырып, соның ұйқысы, iшер асы, ауырған жайы тұралы сұрақ салып отырған емшiнiң сұраулары сияқты.
Абай Тобықты iшiндегi алыс-жақын елдiң бәрiнiң жайын толық айтып бердi. Күдiксiз, бөгетсiз айтады. Асылбек пен Ербол да жаңа байқады. Жас жолдастары, қазiргi күнде, Тобықты iшiнде қанша мал қалды? Кiмде қалды? Қай ру қаншалық шығын шығарды, бұрын несi бар едi? Баршасын тура, хатқа түсiрiп алғандай бiледi екен. Салыстырып айтқан сандары мен елдiң күйзеу халдерi Тобықты жайын Қадырбайға түгел танытты.
Көршiлес, туысқан елдiң ауыр жайларын Қадырбай күрсiне түсiп, қиналып тыңдады. Жүдеп, мұңайып отыр. Басын шайқап, таңдайын қағады.
Өз елi де солай. Мамырдың кесек қары Сыбанды да тұралатып кеткен. Осы Қадырбайдың өз айналасы да қазiр "тақ-тұқтың" үстiнде.
Ақынның дәл өз үйi бұрын да бай болған емес-тi. Бiрақ, биылдан бұрын, қымызы, сойысы жеткiлiктi болушы едi. Қазiр, аман қалған ағайыннан сұрастырып, азғантай ғана бие сауып отыр екен. Бұл жақтың күйзеулiк халiн Қадырбай да толық айтты. Өз күйiн де жасырған жоқ.
Елдің ауыртпалығын жете біліп, толық таныған жас жігітті қазірде Қадырбай өзінің бір тұрғылас замандасындай танып еді. Құлақ есiткен жердiң аманы жоқ екен. Мал баққан барлық сахара тегiс аш-арық, көтерем сияқты. Сол көп уайымын кең шолып, шерленiп кеп, Қадырбай:
– Бұлаң кердей бұлықсыған ел едiң. Бiрақ боран бүрiстiрдi де кеттi. Ендi мiне, қатты дауыл астында қалт-құлт еткен бұтадай болдық та қалдық қой!- дедi.
Әңгiме жалпақ елдiң жайына көшкен кезде, Абай шешiле түстi.
Бұл уақыттарда кешкi шай iшiлiп болып, тыста мал сойылып жатқан. Алғашқы кезде қонақтармен бiрге кiрген көршiлер қазiр тарап кеткен болатын. Қарашаш қасында отырған қыздар да көп едi. Қазiр шайдан соң олар да тарады. Ендi сол көп қыздардың iшiнен бөлiнiп қалған бiр ғана ұзын бойлы, ақ сары қыз бар. Сұлу денелi, ашық нұр жүздi әсем бойжеткен. Жiңiшке қап-қара қасы Абайға алдымен байқалды. Кейбiр кiшкентай қозғалыстарымен Тоғжанның қасын еске түсiрген. Ұзынша боп бiткен, үлкендеу келген қоңырқай көздерi саналы сияқты. Анда-санда күле қарап, жалт етiп қалғанда, әлдеқандай көп шұғлалы, мол сәуле төккендей болады. Сопақша бiткен сұлу жүзiнде жұқалаң, әсем қызылы бар. Мұрны мен маңдайы бұл қыздың Қадырбай қызы екенiн дәл танытады.
"Қадырбайдың ақын қызы" деп аталатын Қуандық осы екен.
Ауыл үйдiң қонағы тарағанша, Қуандық үй iшiнiң ұзақ шаруасына алданып жүрдi. Шай жасап, қонақтарды күткен де өзi болатын. Шешесiне болысып, тыста сойылып жатқан мал жаққа да барып қайтады.
Қонақтар мен әкесiнiң әңгiмесi үзiлiңкiреген кезде, Қуандық Қарашашпен сөйлеседi. Шай үстiнде барлық жұртқа ашық үнмен тiл қатып:
– Ішiңiздер! Iшiңiздер. Аз iштiңiз! Жеп iшiңдер!- деп, анық үй иесiндей бейiл көрсеткен.
Әке алдында именiп, жасқанып, ұяң сөйлейтiн қыз емес. Шайдың дастарқаны жиылып болған кезде, мал да сойылып болып, ет асылған-ды. Үй iшiнiң қарбалас жүрiсi саябырлады да, барлық үлкен-кiшi қонақтардың айналасына жиылды.
Қазiрде көбiрек сөйлеп отырған Абай. Қуандық Абайдың атын бұрын да естiген болатын, өзiне жақынырақ отырған Қарашаштан ендi анықтап тағы сұрап алды.
Жiгiт қонақ әр сөзiн байыпты қып, шешен сөйлейтiн сияқты. Абай биылғы жұттың ауыртпалығын бұрынғы жұттармен байланыстырып, желiлеп сөйлейдi. Киiз туырлықты қазақтың баяғыдан бергi айықпас қасы, арылмас соры сол. Осыны екiнiң бiрi бiледi. Бiрақ, атадан бала, баладан нәсiл сол көргеннен өнеге алары бар ма? Бұл бәледен құтыларлық жол бар ма? Сол туралы арғы бергiде "ел қамқоры" деп аталған жандардың, елге жаны ашып, жол айтқаны, жөн сiлтегенi болды ма? Қадырбай соны бiле ме екен? Осыны сұрады.
Қадырбайға бұл сұрақтар тосын көрiндi. Ойланыңқырап отырып, тақпақтап, мәтелдеп кеттi. "Баянсыз бақ, тұрлаусыз тiршiлiк. Бар дүниеде тозбақ бар. Исi аңқыған бәйшешегiң де күзi жетсе қуарады. Әл-қуатың кеткенде, алма бет те суалады", деп дүниенiң кезегiн, баянсызын айтты.
Абай бұл сөздердiң шешендiгiн бағаласа да, iшкi нәрiн қанағат қылған жоқ. Қазақ деген қалың ел, iргелi ел, оның тiрлiгiнiң де айнымас берiк тұрағы болу керек. Бәйшешектiң тiрлiгi адам тiрлiгiне мiсе, мысал болмайды деп едi. Қадырбай ел дегеннiң бәрiнiң тiрлiгiнде де тұрақсыздық бар екенiн айтып, қазақ тiрлiгi өзгеден артық тiрлiк деп бағалады.
Абай бұған да тоқтамады. Өзге елде өнер барын, өнер деген таусылмас азық, жұтамас байлық екенiн айтып кеп:
– Ойлап, байқап қарасаңыз, осы дүниедегi бар жұртты бiздiң қазақ шала бiледi. Бiр елдi бiр ел жақсы бiлсе, жақсы өнегесiн де алар едi. Сонау адам-ата заманынан берi қарай бiр елдiң өнегесiне бiр ел ортақ боп келген. Соның тапқанын бойына жапсырып, үлгi етiп, өрбiп өсiп келген. Бiз болсақ, сол көп үлгiден кенде, көп өнерден кенже қалғамыз. Баяғы заманнан берi айықпаған жұт – сондай артта қалғандық салдарынан, – дедi.
Қадырбай мен Қуандық мына сөздiң тұсында бiр-бiрiне қарасты да, iштен ұғысқандай болды. Қадырбай өзге әкелердей емес. Баласына ақыл сала сөйлейтiн және қыз бала демей Қуандыққа да сүйенетiн тәрiздi.
Бұл кештегi ұзақ әңгiме мен кейбiр жарыссөздер ылғи ғана сол жаңағы "ел", елдiк" деген жайдан болды. Сонда, кәрi ақын жас жiгiттен неше алуан соны сөз есiтiп кеп, iштей қатты толғанып қалды.
Әншейiнде қандай үлкендермен кездессе де оңай ұғысатын жайлар бар едi. Сол баяғыда шешiлiп қойған, "айдан айқын" деген сөздiң барлығына мына жiгiт басқаша қарайды. Дау айтады. Айтқанда, тауып айтып, тiзе көрсетiп тоқыратып кетедi.
Келесi күнi қымыз үстiндегi мәжiлiстерiнде осы әңгiмелер және де сөйлендi. Қуандық дауға араласқан жоқ. Бiрақ бүгiн ол Абай сөздерiн көбiрек қостайтын болды. Әкесiнiң кейбiр дауларын қабыл алмай күледi де:
– Әке қонақтаң сөзi ұтымды ғой, – деп қояды.
Тағы бiр кезде "осы сөзге тоқтау керек-ау!" деп те қойды.
Бұл тұс Абайдың кешеден бергi әңгiменi екшеп кеп тоқыратқан жерi болатын.
Бүгiнгi елдiң тiрлiгiн, кәсiбiн көп сынаған Абайға, Қадырбай жаңағы бiр кезде:
– Ендеше өзiң не дейсiң? Елдi бұдан бұлай немен ел бол дейсiң? Сынадың, мiнедiң ғой! Ал ендi, шығар жолың бар ма? Соныңды атап көршi!– деген.
Абай осыған орай:
– Елге өнер, бiлiм керек. Оқу, тәрбие керек. Ендiгi заман кең жайылыс, ұзақ өрiске сенiп, қалың ұйқыны қуат бiлiп жататын заман емес. Өзге өнерлi елден оқып, үлгi алудың заманы, – деген.
Бұл байлау Абайдың осы дау үстiнде тапқаны емес, көптен бергi оңаша ойларының сарқып келген жерi. "Ел үшiн сол керек және әсiресе, өзi үшiн де жалғыз жол, даңғыл жол – сол!" деп бiлген болатын.
Қадырбай оқу, тәрбие – ата мен бабаның тәрбиесi. Балаға соны бiлмек, бәрiнен де асыл деп, дауласа бастап едi, Қуандық сол тұста жаңағы өз байлауын айтқан.
Осыдан кейiн Қадырбай өзi де тоқырап қалып, қайта ойланды. Ойланып кеп, үндемей отырып барып, ақырында:
– Шынға бақсақ, сенiң сөзiң әдiл екен, балам. Бетiң де, арманың да көкейiме қонады. Ендiгi заман солай болса, болғаны-ақ! Сенiң айтып отырғаның осы өз буының мен келер ұрпақтың тiлi болар. Тек бiрақ кiмге барасың? Үлгi-өнегесiн қайтiп аласың? Сол жолда заман адастырмаса болғаны да!- деп сөзiн аяқтады.
Қарт ойша көп қарсыласты. Бiрақ байыптап барып, шын мақұлдады.
Осыдан кейiнгi күн, екi түн бойындағы әңгiмеде Абай Қадырбаймен дауласқан жоқ. Бiрақ аса бiр ықыласты, ұғымтал тыңдаушы боп отырып, ылғи ғана Қадырбай көрген ақындар жайын сұрастырған.
Қадырбай бұл мәжiлiстер тұсында даңғыл жолға түскендей боп, жазылып кеттi. Кейде соқтырып, өлең айтып кетедi. Өзi жаңылып ұмытыңқырап қалған жерлер болса жалт етiп Қуандыққа қарайды. Әрi сұлу, әрi майда мiнездi Қуандық әкесiнiң мүдiрген жерлерiн тез айтып, есiне түсiрiп жiбередi.
Бұрын талай естiген сөздерiн әлi де құмарланып, сүйсiнiп тыңдаған ажар көрсетедi. Жалғыз айтыс-талас сөздер емес, елдiң мұңын-шерiн айтқан ойшыл ақындардың сөздерiн де Қуандық жақсы ұққан екен.
Қарт ақын әр сөзiнiң тұсында әлдебiр ертегiндей алыс ақын Садыққа соға бередi. Бала кезiнде өзiне өзге ақындардан өзгеше көрiнген сол Садекең екен. "көргенi мен бiлгенi ұшан-теңiз. Ол кiсiнiң айтқаны мен жеткiзгенiнiң мың да бiрiн бiлмеймiз. Тегiн емес, кеудесiнен нұр саулаған ақын сол едi, жарықтық!"– деп сөйлейдi.
Садық Қадырбайдың айтуында жай ақын емес. Өзiнше бiр көреген жан сияқты.
Абай осы орайда Қадырбайдың сол Садықпен айтысқанын сұрап едi. " Садық пен баланың айтысы" дейтiн Арқаға мәлiм айтыс. Сондағы бала осы Қадырбай болатынын Абай жақсы бiлушi едi. Бiрақ Қадырбай ол сөзге көп тоқтаған жоқ.
– Бiздiң Садақеңмен айтысар шамамыз кәне? Әншейiн бiр жалғыз ауыз сөздiң тұсында болымсыз тосқауыл айтқаным ғой. "Айтысты, жеңдi" дейтiн сөз емес. Тек қана Сыбанның Шүмек бастатқан он алты ақынын жеңiп отырған соң мұндағы елдiң намыс етiп, көтерiп әпкеткенi...– дедi де, басқа әңгiмелерге көшiп кеттi.
Қадырбайда үлкен мiнездiлiк, кеңдiк бар. Өзiмшiл емес. Мақтан сөйлеген "шыға шаппа" емес. Сонысы, және, жалғыз Қадырбайдың өзiнде емес. Осы кәрi ақын есiне алып отырған Садықта, Шүмекте, Барласта да бар сияқты. Қадырбай өсиеттерiнiң түбiне бойласаң ақындық - дарыған күш, үлкен қасиеттi жақсы ақыннан қалған айшықты сөз тегiнде заманның қасiретiн айтады екен.
Көргенi мен естiгенiне көз салып, көп ойлап кеп топшылағанда, Қадырбай осыны түйiптi.
– Сол сарынның бәрiне кейде ақырын жатып, құлақ салып байыптасам, бiр шерге бiр шер ұласып, қосылып жатады екен өзi. Көкейкестi күйiн тыңда күңiренген жырын тыңдашы. Абай, сен кешелер бiр орынды сөз айттың, балам. Осы елдiң өткенiнiң бәрi де тегiнде өзi кешкен өмiрiне сүйсiне алмай кеткен екен. Көп сарынның iшiнде басымдап, өктеп келiп жататын бiр сарын бар. Сонысы қуаныш пен шат-шадыман, мәре-сәре емес-ау! Көптен көбiнше заман уайымы, заман дертi-ау. Арыдағы арманын айт, кешегi осы елде болып өткен мамырдың жұтын айт. Бұл туралы да осы күнi көп ақын зар төгедi. Бәр-бәрi де шат болған елдi аз көредi. Шаңырағы күйреп жатқан күйзеулiктi айтады ғой. Сол текке айтылып жатқан жоқ. Сен айтқандай панасыз, айласыз болғандықтан туып жатыр. Жалын атқан көптiң дертi айтқызып жатыр ғой!- деп Қадырбай, бiр үлкен түйiн түйдi.
Содан кейiнгi әңгiмелерде Абай мен екеуi, жас-кәрi демей, аса жақсы ұғысып кеттi.
Арғы-бергiден тағы да көп сөздердi сұрастырып кеп, Абай Қадырбайды ендi анық таныды. Сонау бiр жас күндерiнде Абайдың аса жақсы көрген ақыны Барлас едi. Берiде Шөженi бiлдi. Балтаны көрдi.
Қазiр бiрнеше күннен бергi әңгiмелер тұсында Абай Қадырбайды солармен көп салыстыратын. Ойы дана, мiнезi майда, жолы даңғыл қарт ақын Абайдың бұрын көрген ақындарына кейде ұқсап, кейде ұқсамай кететiн сиқты. Ендi кеп екшегенде, солардың бәрiмен Қадырбайдың шындап барып, тереңдеп туысып жатқанын ұқты.
Осыны ұққан сайын, барлық осы кәрiлердi жанындай жақсы көре бастады. Өз халқының iшiнде өзгеше бiр ғазиз, жақсы жандар осылар сияқты.
Жаңа Қадырбай айтқандай арғыдан берi қарай берсе, елдiң үлкен арқалығы осылар сияқты. Бiр сәтте мынау сұлу қартты Абай өзiнiң әкесiндей түсiнiп, iштей тағзым етiп, шындап тұрып бас идi.
Жай әке емес. "Малыңды бақ. Дәулетiңдi асыр, ұрпағыңды өсiр. Өзгеге өктем бол!" дейтiн әке емес. Ойсананың әкесi. Тағлым мен таза жолға бастайтын әке сияқты.
Абай Қадырбайға алғыс айтты. Ұстаз алдында алмаған азық алғанын айтты.
Бiрнеше күн осындай келелi кеңеспен өткен едi. Абай бұл уақытта Қадырбай қасынан екi елi айрылған жоқ.
Бiрақ ендi дәл Абайдың өзi болмаса, Асылбек пен Ерболдар және, әсiресе Қуандық, Қарашаштар да басқа ермек iздей бастаған. Олар "отауға барайық. Азырақ сауық құрып, көңiл сергiтейiк" дескен. Қадырбай өзi де жастарды өз мәжiлiсiнен "азат" етудi ойлаған екен.
Төртiншi күн кешке жақын, қолына домбыра алып отырып:- шырақтарым, сендермен сөйлесiп өзiм де сергiп қалдым. Бiрақ бiз от орнына шөгiп қалған қарт бауырдай болдық. Қанша айналып қармансақ та, кәрi әженiң бала уатқан көй-гөйiндей күй басады. Сендер оған қашанғы мүлги бересiңдер? Тiлегiң, талабың алдыңда. Бiздiң ту болса, жиырылып ойға түскен. Ендi дөң басына да шыға алмайды. Сендерге ол жол емес. Өрлейтiн өр, қиялайтын қияларың алдыңда. Соған бас, содан қайтпа! Үнемi уайым ойлама! Сауық та құр! Шалқып қал! Көрмегенiңнiң бәрiн көр! Тек беттерiң қайтпасын!– деп, бiраз отырды да. Ендi сауық құрыңдар! Мен сендердi аз сөзбен шығарып салайын!-деп, домбырасын күңiренте тартып жөнелдi.
Жастар тегiс телмiре қарап, үн тыңдап қап едi. Аздан соң Қадырбай әндетiп кеттi. Даусында аса бiр кең тыныс бар екен. Боздаған нардай үлкен толқын шығады. Жас шағында бұл ақынның iрi әншi болғаны сезiлiп тұр. Бүгiнгi сазында кешеден берi өзi айтқан "көкейкестi" толғау бар. Арман салқыны келедi.
Жастарға қазiргi айтқан сөздерi "әз ағаның" тiлек батасы сияқты. Жақсы балам, асыл iнiм, адам бол! Артыңа өнеге қалдыр! Қысылған халқың, қаумалаған қарындасың бауырыңнан пана табар бәйтерек болыңдар!" деп сөйледi.
Қоңыр кеште, осындай саналы бiр сөз тартқан қарт ақынның әнi де өзгеше болатын. Әсiресе, қайырмасы басқа. Ол Қадырбайдың көп жылдан бергi тауып алған, аумас, айнымас қайырмасы.
Күңiрене толқып, нақыстап кеп, анда-санда: "Елiм! Елiм! Елiм-ау-елiм!– деп қайырады.
Абай осы қайырмадан қатты әсер алды. Барлық үлкен тұлғалы Қадырбай сол бiр қайырмадан танылғандай, өзiнiң асыл жүрегiн анық ашқандай. Қасиеттi ата, халық атасы боп биiктеп шығып, шарықтай түстi. Абайдың жүрегi алғысқа толы. Қарт ағаның әнi тоқтағанда, жас жiгiт сұп-сұр боп, қатты толқынып қалды. Осы халiнен айыға алмай, Қадырбайдың жүзiне қадалып қапты. Тамағына лықсып кеп тұрған шер толқыны бар.
Абайдың қатты өзгерген жайын Қуандық байқап отыр екн. Әкесiнiң домбырасын ептеп сусытып алды да:
– Шығарып салар әнiңiз "сауық құр" деп тұрған жоқ. Тағы да "сарыла түс!"– дедi ғой, әке! Дәл бұл жолы сол тiлiңдi алмаспын. Бiз ендi ойын ойнаймыз. Бiлдiң бе?- деп күлiп жiбердi.
Осы мiнезi үй iшiн тегiс көңiлдендiрiп әкеттi. Абай да Қуандықтың соншалық сергек, ерке күлкiсiне таң қалды. Шаттық пен сауықтың жаны да, сөнбес шырағы да дәл осы еркiн сұлу, жас қыз сияқты. Дәл осы сәтте, осы күңгiрт кеште Қуандық Абайға үлкен бiр қуат, екпiн суретiн көрсеткендей болды.
Мынандай жанның маңында күңгiрт кеш те, жабық көңiл де болмау керек. Оның аты үлкен үмiт. Әрi сұлу, әрi сенiмдi, мықты үмiт. Оның бас иер күшi жоқ.
Отауға барған соң, қонақтар қасына көп қыз, келiншек пен жас жiгiтер жиылды. Ойын-сауық аса қызу боп басталып, таң аппақ атқанша солғындаған жоқ. Бұл түнде ұзақ әсем ән де шырқалды. " Орамал тастау" "хан жақсыма", "Мыршым", "Белбеу соқ", "Ләппай тутәлә" сияқты күлдiргi ойындар да тегiс ойналды.
Әр ойынның арасында қыздар мен жiгiттердiң кезек шырқаған айтыстары, ән жарыстары да көп. Сыбан ойыншы, сауықшы ел болатын. Әсiресе, осы ауыл Қадырбайдың әкесi Ақтайлақ заманынан берi қарай, айтыс пен әннiң қан базары. Кiшкентай күнiнен берi сол қалың думан ортасында өскен Қуандық – мынадай ойын-қызықтың жаны есептi. Өзiне серiк, дос қыздары да көп.
Сыбан мен Найманның ескiден келе жатқан әдетi қыздарын жастай ұзатпайтын. Сыбан қызындай үйде қартайтамысың?" деген сөз, өзге көршiлес елдерге мәтел сияқты болған. Қадырбай аулында, мынау отауда сондай жетiп отырған, жасы отызға тақап қалған қыздар бiреу-екеу емес, әлденешеу. Соның бәрi шетiнен қалжыңқой, ашық. Ойын-сауыққа жаны құмар, шетiнен әншi, өлеңшi боп шықты.
Бар жиынды бастап отырған Қуандықтан өзi. Оның тамаша күлкiсi әрдайым сыңғырлап шығып, күйдей созылып, жұрттың бәрiн елiктiрiп отыр. Қуандық ойын үстiнде жiгiттердi аямайды. Мәз болып күлiп отырып, қазара түсiп, қатты жазалайды.
Өзiне жаза тартатын жер келсе де саспайды. Күлкiсiнен жазбай, мiз мақпай. Отырып, бар жазаны оп-оңай көтерiп кетедi.
Осы кеште Абай мен Құандық қатар отырып, әзiлмен, әнмен, айтыспен де көп жарысты.
Ең алғашқы айтысты Қуандық өзi бастаған.
Арнап сөйлеген кiсiсi Абай. Бұрын айтысқа көп салынбаған Абай әуелi ән жағына салмақ салып, сөздерiн ойлаңқырап, бөгiлiңкiреп айтып отырды. Сыбан iшiне Арқаның көп сұлу әндерi жайылмаған екен. Абай соларды айтумен және ырғақ, нақысын жақсы жеткiзумен Қуандық әнiн баса бердi.
Алғашқы бiр қағысулары осымен өтiп, ойын арасында айтысқа тағы оралып келгенде, Қуандық ән айтпай, термеге түстi. Айтыстың әнi емес, сөзiн сарапқа салайық дегенi. Абайдың құлақ күйi сияқты бiр жеңiл, жорытпа термесi болатын. Ол да соған түсiп, ендi Қуандықтың өзiндей, жылдам шығармаға ауысты. Барған сайын, Абай бойын кең салып, шешен айтуға, шапшаң айтуға оңай төселiп барады. Ендiгi айтысты өзi де тiлегендей. Бойына екпiндi сергек бiр жалын бiткендей болды. Бiрiнiң сөзi бiрiн жанып, салып екi жасты анық шабытқа шақырып отырды.
Қуандықтың екi көзi күлiмсiреп, ақша бетi балбұл жанады. Жас жiгiтпен өз жарысын рақат деп бiлген тәрiздi. Бұл жастардың айтыс сөздерi сыпайы қалжыңмен бiр-бiрiн мақтау. Жiгiт сол әзiл құрмет арасына "махаббат", "ғашық от" деген сияқты жайларды араластырып, тұспалдай бередi. Қыз болса:" сыпайы құда, сый азамат, келген сапарыңды құрмет етем. Затың жақсы, өзiң жақсы. Әншейiн бiр әлдекiм емессiң. Екеумiзге де жарастығы сыпайы сыйластық", деп бейнелейдi.
Көп көзiнше ашық айтысқан әзiл құрметтерi осы. Бiрақ жай отырып, ақырын сөйлескенде, сұлу қыз бен мәндi жiгiт осы кеште көбiрек ұғысып едi.
Оған басшы болған Қуандық, жұрттың дырду-думаны молайып, бiр жерде ән шырқап, бiр жерде күлкi-тартыс басымдап, керiс боп жатқанда Қуандық Абайға мойын бұрып:- Өлең байғұс көп орамға келе бермейдi. Жұрт көзiнше не дейiн, Абай? Көңiлiмнiң айтпағын әнiм iркiп қап едi. Шын сөйлессем, саған айтар сырым көп!– деген. Осы сөзiнiң өзiн де күлiп отырып, жұрт көзiнше сезiктi етпей айтты. Ашық сөйлеп, батым келiп, Абайға өзгеше көңiл бөлетiнiн бiлдiрген. Екеуiнiң iштей ұғысулары бұл кеш емес, алдыңғы күндерде-ақ мәлiм сияқты едi.
Абай Қуандықтың ақ саусақтарын қатты қысып отырып, екi бiрдей жүректiң жан тамырлары бiр соққанын сездi.
– Екеумiздiң жүрегiмiз бiр соғады-ау! Көремiсiң? Айтқаныңа қуандым. Менi де өзiңдей көр!– деп қалды.
Осыдан соң бұлардың әрбiр күлкiсi, әзiл сөздерi, қабақ қимылдары – барлығы да сондайлық бiр тәттiлiк қуаныш белгiсiн көрсетiп отырды. Ойынды сылтау етiп бiр рет сүйiскенде, бұлардың жүздерi де шын ләззәттан белгi берiп, бiр-бiрiне ып-ыстық боп тиiстi.
Осы түннiң қылаңдап атқан таңында, қонақтар тарай бастаған шақта, Қуандық Абайды шеткi үйге қарай жөнелттi.
Жұрттың бәрiн таратып, жайғастырып болған соң, сол үйге өзi де келген едi. Шеткi үй оңаша екен. Iшiнде бiр ғана төсек бар. Иесi қартаң әйел ерте тұрып кеткен сияқты. Екi жас ыстық құмарлықпен, жалындап табысты. Тығыз жерде, тар уақытта кездескендiктен екеуi де үнсiз едi. Қалтқысыз келiп, iркiлмей қосылған құшақтары бұларды сол үнсiз, жым-жырт толқын iшiне iлезде тартып әкеттi.
Осыдан соң тағы да бiрнеше күн ойын-сауық болды. Абай мен Қуандық арасы тең жастардың жақсы достығына айналды. Бiрақ бары сол ғана. Екеуi iркiлмей табысқанмен, жалындаған махаббат тумады. Абайға Қуандық оңаша кездескеннен көрi, жұрт көзiнше көп ұнайды. Оқшау жерде Қуандықтың ашықтығы әлдеқандай кекселiк сияқтанып, жiгiт жүрегiне қатаң тиедi.
Қуандықтың Керей iшiнде қайын жұрты бар. Күйеуi бiрнеше рет келiп кеткен екен. Өзiнiң бұрын алған қатыны бар. Қуандық соған тоқал боп бармақ. Қайындап келген кездерiнде қалыңдық оны сүйе алмады. Әрқашан салқын қалатын. Сол мұңдарын Абайға сөйлеп кеп, сұлу қыз өзгеше бiр тiлек ойлағанын айтып едi. Абай жауап айтпай ойға түстi. Бiрнеше баланың анасы болған Дiлдә бар. Рас, Қуандық Абайдың теңi. Тәрбиесiмен, өнерiмен, ақыл парасатымен де өзгеше жан. Сөз жоқ.
Әлi күнге өз өмiрiнде кездескен әйелдердiң iшiнде Абайдың өнерлi, сұлу, қайратты қыз көргенi осы.
Бiрақ Қадырбайдың ренiшiнен аттап, өту, Дiлдәнiң балаларын ұмыту, оңай iстер емес. Осының бәрiнiң үстiне, Құандықты ақылы сүйсе де, жүрегi оншалық бой тартпайды. Осы күндердiң өзiнде де Абайдың көңiлiнен Тоғжан ұмытылған жоқ. Қайта, мынандай шешен, ашық, атақты Қуандықпен тайталасқандай боп, көз алдына шын сүйгенi елестей бередi. Абайға ол ләззәт бұл дүниеде қайта оралып келместей. Онымен тең жан тумастай, табылмастай едi.
Тоғжан есiне түссе, Абай тар төсекте де Қуандықтан тартынып, құшағын iрке бередi.
Қуандықтың Абайды сүюi де жiгiт мiнезiне орай сияқты. Ыстық оттан да құрметтеген сыйластық көп. Бiрақ сонда да Қуандық тiлегiнен қайтқан жоқ. Абай өз ақылымен дәл байлауын айта алмады да, Қуандықтың өзiне ақылдасты.
Егер Қуандық рұқсат етсе, осы жайды, Қарашаш пен Асылбекке айтып, солар ненi ұйғарса, соған байласайық деп едi. Қуандық қарсы болған жоқ.
Қарашаш пен Асылбекке Абай бөлек-бөлек сөйлесiп едi. Баяғыдан Абай басына тiлеулестiгi күштi Қарашаш мына сөздi қуанып тыңдады да, тез қостады.
Бiрақ бұл қанша мақұл көрсе, Асылбек соншалық жатырқап, қарсы шықты.
– Бұл iс болмайды. Қолдан келмейдi. Жазығы жоқ Алшынбай қызын Құнекең ренжiте алмайды. Алшынбайдан кетiсем демесе, саған рұқсат етпейдi. Қуандық қайын жұртына жаман атты болады. Соның бәрi жиылып кеп кәрi Қадекеңе дерт болады. Менен басқа кiсi естiмесiн. Осы арада қалсын!- деп, Абайға қатты салмақ салды.
Сондай сөздi Қуандыққа да өзi айтты. Сүйтiп екi жас алғашқы ойларынан басылып қалды. Бiрақ айрылысар күнгi соңғы кездескен сағатында Абай мен Қуандық келер күнге үмiт артып қалатындарын, әлi де ойланып көретiндерiн айтысты. Екеуi аса жақсы сыйластықпен өзгеше тату дос болысып, бiр-бiрiн қимай айрылысты. Сертпен кетiстi.
Қадырбай аулынан қайтып, Тобықты жайлауына жеткенше арада екi күн өтiп едi. Қарт ақынның қонақшыл дос жар ұясын Абай оңай қия алмады. Жақсы мекеннен ұзаған сайын Қуандықтың да бар мiнезi қадiрлi көрiнiп, қымбат тартты.
3
Биылғы жайлау – жылдағы жайлау емес. Жаздың өзi күздей жабырқау, жүдеу болды. Күн райынан емес, халықтың көңiл шырайынан солай болған. Құнанбай сияқты атқамiнерлер өз ауылдарына жылдағыдай топ жия бермейдi. Бұрын Ырғызбай iшiн кернеп жүретiн қау-көрiк сөздер, ұр-көппе желiктер де саябыр. Қоныс, өрiс ретiнен таласатын жөн жоқ. Ырғызбай ортасы сияқты, Байдалы, Байсал, Сүйiндiк, Қаратай сияқты азғана жұрт болмаса, көпшiлiкте мал аз. Сырттың қалың көгiн аясын ба! Тұтып тұрған ақтығын аясын ба?
Соқтыққыш жуандар, содырлы сайқалдар кiмге көкiрек керсiн? Қайта көптiң бәрi аш арық боп мойып қалғандықтан, жаңағы аман қалғанның барлығы биыл тыныш, жым-жырт жүргендi тәсiл етiптi.
Көп үшiн қынжылған кiсi бол. Көп алдында күрсiне түсiп, халықтаң аман күнiн айтқыш бол. Сорпа-суың мен баршыған iркiтiңнен, саумал-шалабыңнан да қарайласқан боп жүр. Аш-арығымды асырап жүрмiн" дей бер. Биылғыдай көптi күйзелтiп, топты томсартқан жылдарда сондайлық майысқақ келсе жарайды. Кедейi мен момынын аман күнде аунатып жеп, ауыр күнде осылайша алдаусырату керек.
Мiне, көп үстiнен жеген көбегендердiң, "сүт үстiнде қаймақ" атанғандардың ендiгi ебi сол. Айланың киiз кiтабынан алған сабақтары осы болатын.
Онысына орай, осы жыл көп те бөлек. Қалың ел аса суық түсте. Сөз аз. Бiрақ қабақтан кейiс, қияс айықпайды.
Сондықтан Тобықты жайлауларында бұл жазда бiр де бiр топ болмады. Әдетте, бұл кезде талай рет ат шабыс болушы едi. Биыл тiптi құнан да жарыспады. Келiн түссе, қыз ұзатылса, бала сүндеттелсе – бәрi де болымсыз ғана жаяу желiкпен, бiрер табақ етпен тарқайды.
Дәл осындай ерекше сарылған тыныштық ортасында, соңғы уақыттарда бiр үлкен дақпырт шықты. Ол жау бiлiнуi, жылқы ұрлануы.
Жайлау күндерi аяқтап, жұрт күзекке қарай бет ала бастаған болатын. Бiрер қоныс кейiндеп те көшкен. Сол уақытта айналасы бес күн iшiнде Майбасар жылқысынан, Жақып пен Ырсай жылқысынан және Құнанбайдың өзi отырған аулынан жиырма шақты семiз ат жоқ боп шықты. Бiр ауылдан бiр ауыл хабарланып, осы жоғалған мал жайы иен жайлауға тез тарап жатты. Азын-аулақ талшығы бар ауылдың бәрi де күзетiн сақайтты.
Бiрақ ұрылардан iз-тоз жоқ. Бұл сияқты көп ел құлақтанған қауырт ұрлық ұзақ жатпаушы едi. Бiреудiң үйiнде жас терi көрiнiптi. Бiреуден мезгiлсiз сойылған iрi қараның қан соқтасы көрiнiптi, боршасы байқалыпты десетiн сыбыстар оп-оңай шыға қалушы едi. Қазiр олай емес. Суға батқандай жым-жылас.
Әуелде Құнанбай мен Жақыптар өзара ойласқанда:" бұл жай көршiлес Керейден шықты, немесе Найман, Сыбаннан келдi ", деп топшылаған. Әсiресе, қоныс аралары ұзарып, жайлау-жайлаудан қайтысатын кез келген соң: "әдейi осы уақытта iстеп отыр. Мойынды қашыққа салып кетемiз деп осылай еттi", – дескен.
Құнанбай көшi-қоңды бөгеп отырып жаңағы үш-төрт рудың баршасына да жоқшылар жөнелттi. Ызғұтты, Майбасар, Ырсай бастаған топ-топ кiсiлер үрдiс жүрiп, ат сабылтып, талай жерлердi аралады.
Бiрақ көршi елдiң ешқайсысынан дерек бiлiнбедi. Елсiз жерлердегi қарауыл биiктерге, қиын-қиын шатқалдарға барып жер шалған Төлепбердi, Бурахан, Қамысбай Жұмағұл сияқты пысық, сергек жiгiттер де iз-тоз бiлген жоқ.
Құнанбайдың көп ауыл, көп жiгiттерi осылайша өре түрегелген кездердiң өзiнде, дәл сол Ырғызбай iшiнен тағы да бес жылқы жоқ болды. Тiптi жалғыз Ырғызбай емес, ендi Байсал, Сүйiндiктен де төрт бие алынды. Аздан соң Көтiбақ, Бөкеншi де жоқ қарауға кiрiстi.
Шебер ұрлық сонда да бiлiнген жоқ. Тек қана, түн асса: "алып кеттi", "тағы әкеттi" деседi де, қала бередi.
Құнанбай ыза болып, өзi атқа мiнсе де, жауы кiм екенiн бiле алған жоқ. Жоқшының бәрi қайтып келдi. Қарауыл биiктердiң басында күн сайын сарылып қадалған шолғыншылар да қайтты. Бос қайтты. Тек қана ендiгi шара: түн күзетiне сақ болу едi. Құнанбай барлық ауылдарын қатар қондырып, бiрге көшiрiп, шоқтай қып, жиып ұстады. Сүйттi де үдере көшiп тарта бердi.
Өрттен қашқандай боп асығып жөнелдi. "Тым құрыса, жаудың бетi басқаға бұрылар, бiздi қуа бермес. Сонымен толас көрермiз!"– деп ойлаған.
Қаша көшу азын-аулақ ем болғаны рас. Соңғы күндер Жiгiтек, Көтiбақ iшiнен ұрланған малдардың хабарын көбiрек жеткiзедi. Бiрақ сонда да Ырғызбай түгел аман қалған жоқ. Екi тай мен бiр семiз байтал тағы жоқ боп шықты. Осы кезге жеткенде Құнанбай –"ендi бiлдiм, таныдым" дедi.
Бiрақ "бiлдiм" дегенiмен, айыпкердiң атын атаған жоқ. Тек қана, жауды:" алыстың жауы емес, iштiң жауы " деп байлаған.
Байсал, Сүйiндiктерге мұндай ой келген жоқ. Екеуi де әлi күнге құр дағдарып, құр санын соғып жүр. Құнанбай оларға: "iздесiн, iздей берсiн" деп сәлем айтты. Бiрақ өз топшылауын бiлдiрмедi. Осы кезде көршi руларға бiрнеше кiсiнi жай ғана жансыз етiп аттандырған.
Ол кiсiлерге тапсыратын сөздерiн де бiр өзi ғана бiлдi. Осындай бұйрықтармен жiберген адамдары да оқшау кiсiлер. Ойда жоқ жандар.
Мысалы, Жiгiтек iшiне, Қарашаның аулына жiбергенi кәрi кемпiр. Сол ауылдағы бiр жалғыз үй кiрмемен сүйек шатысы бар кемпiр екен. Көтiбақ iшiне де сондайлық елеусiз кедей шалды жiбердi. Торғайға жiбергенi де бiр шал түйешi болатын. Бұл кәрiлер әсте сұрау салмайды. Тiптi мал жоғалғанын да бiлмейдi. Жай әшейiн құдай деген жандар ғана болады. Жалғыз-ақ барған ауылдарының үйдi-үйлерiне ертеңдi-кеш кiрiп, iшкен-жегендерiн байқайды. Барлық тапсырылған мiндет осы ғана.
Сол шебер айланың арқасында, аз уақыт iшiнде Құнанбай жауын тапты. Көп жылқыны алатын алғыштардың ұясын бiлдi.
Сүйтiп ендiгi зiл салмағы түсетiн жер тағы Жiгiтек. Оның iшiнде Қараша, Қаумен айналасы болды.
Құнанбай бұл жолы тұспалмен, ой жотамен соқтыққан жоқ. Бұрынғыдай емес, дәл мынау тұста кiнәсы орынды болатын. Жiгiтектiң бiрнеше жiгiттерi шын айыпкер едi.
Әңгiме Балағаз бен Абылғазыдан басталған. Балағаз Базаралының ағасы. Жiгiтек iшiндегi намыскер, отты, пысық жiгiттiң бiрi. Абылғазы Қарашаның баласы. Қарашаның өзi сияқты. Көп балалары да шеттерiнен сотқар, қияс болатын. Ертерек кезде Құнанбай мен Бөжей арасын ұшқындырып жiберген бiр уақиға осы Қарашадан басталып едi. Оған Қауменнiң де қатнасы болған. Көпке мәлiм Тоқпамбет төбелесi әуелi осы Қараша, Қаумендердiң екi атшабарды сабауынан басталған-ды. Содан берi Мұсақұл төбелесi сияқты, Бөжейдiң асы сияқты үлкен жиындардың бәрiнде Қараша мен Қауменнiң ер жеткен азамат балалары көп аузына iлiнiп, көзге түсе беретiн. Шетiнен намыскер, өркөкiрек және мықты, отты.
Осылар арасынан шыққан Базаралы болса, ол әрi сымбатты, сұлу, әрi шешен жүйрiк. Жiгiтек ортасы мақтан еткендей, атпал азамат, атан бiтiмдi жiгiт едi. Ерлiк мықтылығы да сай.
Бiрақ биылғы Мамырдың жұтынан кейiн осы бiр топ жiгiт елден ерекше жарым көңiл боп жүрдi.
Қалың елмен бiрге Жiгiтек көпшiлiгi де қатты жұтаған. Жер аз болған тапшылықтан жұтады. Сол көптiң iшiнде ақ сирақ боп қалғанның бiрi – осы Қараша, Қаумен ауылдары, Базаралы, Балағаз, Абылғазы, Әдiлхан сияқты жiгiттерде тек қана бiр-бiр ат қалды.
Жаз бойы бұлар үйден шыққан жоқ. Аштықты да, кемтарлықты да көп көрдi. Кiсiге барып, көз сүзiп. Сауын сұрауға, жалпетек болуға. Намыстары жiбермедi. Керек десе, Байдалыдай туысқанға да барған жоқ. Кәсiп етейiн десе, мынандай жұтап қалған елдiң iшiнде түк нәрсенiң орайы жоқ. Жалғыз айла – жалға жүру.
Бiрақ ол бiр ғана өз бастарын асырау болмаса, қатын-балаға талшық емес. Өмiр бойы жалшылықта жүрсе де, көсегесi көгерген. Қойшы, жылқышы, түйешi жоқ. Алатын ақысы құр ғана "iшiп-жем" болғандықтан, талай жандар атадан бала, баладан немереге шейiн үнемi кiсi босағасын тоздырумен. Өтiп келедi.
Жiгiттер жаз бойы көргенде, не көрдi? Ашыққан баланы көрдi. Қаншырдай қатқан. Шеше мен жеңгенi, қатын-қалашты көрдi. Айнала күрсiну де күңiрену. Осы жайларға сол жiгiттер айла таппай, қарғыс айтатын. Жалғыз-ақ төменшiктеп, жасып айтпайды. Iштегi ызамен, қыжалмен айтатын. Барлығының сондай күйiн Базаралы жақсы айтып берiп едi. Бiр күн кешке дөң басында бiр топ жiгiттiң ортасында отырып, ызалы мысқылмен сөйледi.
– Ел еру болса, шаңырағына жоқшылық кеп шеру тартады. Көшi-қон болса, әке-шешең, қатын-балаң ақтабан шұбырындыға ұшырайды. Жалғыз сиырға артқан ашамайдың үстi де арман бопты. Құдайдың бiзден аяған несi қалды?- деген.
Осы жазда дәл осы жiгiттерге Базаралы көп-көп күйiк айтқан. Аман қалғанның тетiгi неде? Жұтағанның жайы неден? Әдiлетсiздiк қайсы? Ол қандай тон киiп, қалайша тiл қатып келедi? Солар туралы түкпiрлеп, ойлаған ойларын айтатын.
Сондай әңгiмелер тұсында Балағаз бен Абылғазы тыным таппай әбiгер боп қалушы едi. Базаралыға қадалып кеп: "ақыл-айла тапшы, бет нұсқап, жол көрсетшi! Iстерлiк iс бар ма? Соны айтшы?" дей беретiн. Бiрақ Базаралы ол сұрақтарына жауап айта алмаған.
Ақыры, ендiгi өмiр өзгеше боп кеттi. Балағаз бен Абылғазы екеуiнiң түнделетiп атқа мiнетiнiн Базаралы көпке шейiн бiлген жоқ. Ең алғашқы кезекте Майбасар жылқысы жоғалды. Одан кейiн Жақыптан алынды. Осының жаманат сияқты хабарын естiп жатқанмен, Базаралы елең қылмаған. Үшiншi кезекте Ырсай жылқысы алынды. Дәл осы орайда Базаралы бiр түнде ұйықтай алмай, аунақшып жатып, таңға жақын тысқа шығып кеттi. Көпке шейiн үйге кiрмей, далада болған.
Үй сыртындағы көгалға барып, таң салқынға төсiн төсеп, жапа-жалғыз ойланып отырып қап едi. Жап-жақын жерде көршi ауыл бар-ды. Қарашаға қараған төрт-бес үй болатын. Сол ауылдың Ақтөс дейтiн бiр сақ қаншығы болушы едi. Таң жаңа ғана сызып атып келе жатқанда Базаралы Ақтөстiң үргенiн естiп, елең етiп қалды. Шабаланып тұрып, оқыс үрдi. Анық кiсi көргенде үретiн үрiсi.
Бұл не қылған бөгде кiсi екен? Бiлейiншi, - деп ойлап, Базаралы тосып қалған. Аздан соң Қарашаның аулындағы шеткi үйдiң тұсына екi атты кiсi келдi. Ол үй Абылғазының отауы болатын. Аттылардың бiреуi сонда қалды да, екiншiсi берi жүрдi.
Базаралы ең әуелi Аққұйрық атты таныды. Балағаздың жалғыз аты. Белгiлi жүйрiк Аққұйрық ат, бүгiн бiр суыт жүрiс көрген сияқты. Ширыға түсiп, сумаңдап келедi екен. Әуелде Базаралы:"бұлар бозбалалық қылып жүр екен-ау" дедi.
Бiрақ өзi орнынан қозғалмай, бой көрсетпей отырып, байқаса олай емес. Балағаз сойыл сүйретiп келедi. Базаралының жүрегi түршiгiп кеттi. Өңi сұп-сұр боп, қадала қалды. Ендi көгалға жантайып жатып, бiлiнбей бақыламақ болды.
Дәл ауылға тақай бергенде, Балағаз Аққұйрықтың басын тартып, ақырын ғана iлбiп келдi, тiптi жақындаған кезде атынан түсiп, жаяу жетектеп ап, ең әуелi қолындағы сойылын өз отауының белдеуiне шанышты. Күндегi тұратын орны сол болатын.
Осыдан кейiн Аққұйрықты жетектеп алып, ауыл қасындағы бiр жықпыл жартастың арасына қарай тартты. Базаралы байқап отыр. Аққұйрық қан сорпа боп келген сияқты. Мезгiлсiз жүрген жiгiт өз жүрiсiн өз аулынан да жасырмақ көрiнедi.
Аздан соң атын тас арасына бекiтiп тастап, жалғыз қайтып кеп, үйiне кiрдi. Базаралы ел тұрғанша ұйықтаған жоқ.
Қараша аулының сыртында да қиын тастар бар болатын. Соған апарып бекiткен Абылғазының атын да көрiп қайтты. Ендi Базаралыда тақат жоқ. Iшi толған ызалы, долы ашу. Үй iшiне үн қатпай, сұрлана бередi. Анда-санда дiрiлдей түсiп, қиналып қалады.
Түс ауғанша, бiрдеңенi тосқандай болатын. Ойлағандай, түс қия берген кезде, көршi ауылдан қайтқан Қаумен тағы бiр хабар әкелдi. Өткен түнде Ырсай жылқысы алыныпты.
Осы хабарды Базаралы есiткен кезде, Балағаз да ауыр ұйқыдан тұрып, тысқа шығып жүр екен. Базаралы белiне белдiгiн буынып, бiр жаққа баратын кiсi сияқты әзiрленiп алды да, әкесiне келдi.
– Сөйлесетiн жай бар едi. Тысқа шығайықшы!– деп, әкесiн ертiп шығып, дөң басына қарай бастады. Жолшыбай өзi дауыстап Балағазды да шақырды.
Ұзын бойлы, қапсағай денелi, қара сұр жiгiт Балағаз да келдi.
Аздан сон Базаралы қабағын түйiп ап, әкесiне суық қарады. Әрқашан нұрланып тұратын қызғылт жүзi аппақ сұр болып, қанын iшiне тартып апты. Үлкен өткiр көздерi қанталап, қызарып кетiптi. Демi дiрiлдеп, даусы қатты шықты.
– Әке, жыртық лашықтың да шүкiрi бар. Қара-қасқа кедей болсам да, қара болмаспын деушi ең. Жамандық сенiн жатың. Қасиетiң сол едi. Сен қартайған шағыңда бiздi қара басайын дедi ме?- деп, үнi бұзылып, тоқырап қалды.
– Не дейдi? Мына шiркiн не деп отыр?!– деп, Қаумен үркiп қалып, Балағазға қарады. Балағазда үн жоқ. Базаралы iле жөнелiп:
– Оған қарама, маған қара! Менен сұра! Әнеугүнгi Майбасар жылқысы мен өткен түнде алынған Ырсай жылқысының ұрысы табылды. Ұрысы - тап мынау отырған сенiң ұлың Балағаз, – дедi.
Қаумен шошып кеттi.
– Не дейдi? Не дейсiң?
– Солай... Сүйдеймiн. Кәне, танып көршi!– деп, Базаралы ендi ағасына қадалды. Балағаз да ашулы едi. Қорқақ емес-тi. Мынау жерде қысылса да, есiнен айырылған жоқ.
– Айт! Не көрдiң, не бiлдiң? Не деп ширығып отырсың? Жөнiңдi айтшы!
– Таңертең Абылғазы екеуiң ұрланып келгенде, мен тыста отырғам. Аттарың анау тастарда қазiр осы шаққа шейiн суып тұр. Өлсең де, шыныңмен өлшi, тым құрмаса. Ұрладың ғой. Танба! Еркек болсаң, шыныңды айтшы!– дегенде, Балағаз жалтарған жоқ.
– Рас. Айтқаның рас!- деп бердi.
Қаумен өмiрде естiмеген сұмдығын көргендей, сескенiп кетiп:
– Балағаз, құдай төбеңнен ұрсын! Уа, құдай төбеңнен ұрсын, Балағаз!- деп, зарлай бердi.
Қарсысында отырған ағасына Базаралы қатты жирене қарап қап, бiр сәт қалшылдап қайнап кеттi де, үн қатпастан тап бердi. Қауменнiң екi ұлы да арыстай үлкен, қабыландай қайратты болатын. Екеуiнiң қол-аяқтары, емен шоқпарлармен қағысқандай сатыр-сұтыр тиiстi. Балағаз асығыста орнынан тұра алмай қалып едi. Бiрақ, лезде ашу шақырып, айла тауып, Базаралыны аяқтан қағып қалды. Iнiсi сүрiне бергенде, сол бейiмдеген жағына қарай қойып жiберiп құлатардай боп едi. Бiрақ бұдан көрi айлаға басымырақ келген Базаралы майыса берiп, жалт бұрылды. Шапшаңдығы шалқыған жалындай боп, лап берiп кеп, Балағазды бас салды. Жыға сала, сол қолымен кеңiрдектен буындырып жатып, оң қолын қынына сермеп, өткiр сап пышақты жарқ еткiзiп жұлып алды. Тiзерлеп жатып, даусы шықпай, қырылдап тұрып:
– Бауыздаймын! Ағам болмақ түгiл, әкем бол! Жоқ қыламын!- деп, сар пышақты Балағаздың кеңiрдегiне тақап қалды. Жалғыз-ақ Балағаздың тыпыры мен сермелген қолдары ғана бөгеп жатыр.
Ағасынан Базаралының күшi басымдап кеттi. Сығымдап тұрып жеңiп ап, ендi бауыздарманға келiп едi. Сол уақытта мұның оң қолына әкесiнiң қос қолы кеп жабысып қапты.
– Тоқтат! Ой, кет, ит! Болды, екi ит? Тұр былай!– деп кеп, Қаумен Базаралыны сүйреп алды.
Балағаз iнiсiнiң шеңгелiнен босап, басын көтере бердi. Бiрақ ендi алысуды ойлаған кiсi емес. Ес жиып, басқаша күш тапқандай. Базаралыға кiнәлай қарады да:
– Ой шiркiн! Ит те болсаң, ұяласымсың. Кiшi басыңмен кеудеме шыққаныңды не дейiн! Қиналсам да сол ұяластығыңды қиям ба? Бiлген ақылың со ма?- деп, соңғы сөзiн зекiп, ақырып айтты.
Базаралыда үн жоқ. Түйiлiп отырып қапты. Балағаз ендi түзелiп ап, сатырлатып сөйлеп, суырыла жөнелдi.
– Сен сұрадың, iрiккенiм жоқ! Сырымды аштым! Тансам, қайтiп мойныма салар едiң? Ұрыға мал аз ба? Мына тұрған Керейдi торып келдiм десем не дер едiң. Құнанбай түгiл, құдай болсын, iз-тозын тауып көрсiншi кәне! Танытпайтын, таптырмайтын қып iстедiм. Бiрақ осы iстегенiм ұрлық па? Сұрасаңшы, бiлсеңшi! Басым үшiн iстеп отырмын ба? Ауқымым үшiн iстеп отырмын. Арамға жерiк боп iстеп отырғам жоқ. Жиренiп iстейiм. Бiрақ iстегенiм iстеген. Мен – жоқпын, ол – бар. Менiң жоқтығым оған барлық боп жабысқан. Жерiм қайда? Кегiм, есем қайда? Оның несi құриды? Асып-төгiлiп жатқан артығы ғана шашырайды. Менiң аш-арығым өлiмнен қалады. Бойыма жимаймын. Айналамды ажалдан алып қалам. Басым кетсiн, маған десе. Бұл жолымнан тоқтатпайсың. Бардан алам, жоққа берем. Жаман, сасық ұрыңды тапқан екенсiң? Мен ұрысы емеспiн, өшiмiн. Жоқ-жiтiкке, әлсiзге тисем, айтсаңшы!..– дедi.
Қаумен Балағазбен салғыласқан жоқ. Айтқан сөзiне бойлаған да жоқ. Оның шошығаны жалғыз-ақ жай. Баласы не десе де, Қаумен қазанына кiсi асын салмайды. Сондықтан, бiр-ақ түйiп байлағаны - Балағазды өз қасынан қуу болды.
– Көш! Көш! Қасымнан кет! Көрмеймiн! Қазiр көш!- деп бұйрық бердi.
Базаралы үндеместен түйiлдi де, қатып қалды. Әкелi-балалы туысқандар осы орнынан айрылысқан шағында үшеуi үш бөлек ойда. Бiр-бiрiнен шалғай болатын. Балағаз Қауменнiң бұйрығын орындап, дәл осы күн көштi де, Қарашаның аулына барып қосылды.
Сонда барысымен төрт-бес күн өткен соң Құнанбайдың дәл өз аулынан бес жылқы алды. Балағазға серiк болған жiгiттер аз ғана болатын. Әзiрше бұлар Абылғазы мен Әдiлхан ғана. Осы үшеуi өз жүрiстерiн үлкен есеппен, еппен iстеген.
Бұлар ең әуелi алыстағы Найман iшiнен дәл өздерiндей үш-төрт жiгiт серiк тапты. Олар да жұт пен жоқшылық салдарынан атқа мiнгендер. Шетiнен шешен, ер, өжет жiгiттер болатын. Жаз ортасында Аягөздiң ар жағына жолаушы жүрiп барып, Абылғазы сол жiгiттермен сөз байласып қайтқан.
Екi жағының да анық кесiскен байлауы өздi-өз ортасының мықтыларын, қалың шоғырларын торымақ. Әлсiзге тимекшi емес. Сонымен, Семiзнайман, Садыр, Матай iшiндегi Құдайсүгiр, Қаптағай, Жұмақан сияқтылардан аналар алады. Тобықты iшiнде Құнанбай, Ырғызбай, Қаратай, Сүйiндiк сияқтылардан мыналар алады. Бұлар еш уақытта қалың шоғыр боп жүрмейдi. Жалғыз аяқ, жүргiншi сияқты ғана болады. Тағы бiр тәсiлдерi: Тобықты жiгiттерi Найман iшiне барғанда, өз қолдарымен мал алмайды. Ондағы жолдастары кiмнен алуды, қанша алуды өздерi шешiп, өздерi шығарып бередi. Тобықты iшiнде Балағаздар да сүйтедi.
Екi жағы да, жол мен жерге аса жүйрiк. Жолшыбай қай сулар елсiз, қандай даламен жүргiншi аз жүредi? Қандайлық елеусiз адырлар, сай-салалар бар, баршасын жаттап алысқан. Екi топтың да ең үлкен айласы қуғыншы мен жоқшыны адастыруға жұмсалады. Бұл орайда бәрiнен шебер Балағаз. Өзi тапқан айла-тәсiлiн бар жолдастарына ол үнемi үйретiп отырады.
Сүйтiп, айналдырған алты-жетi жiгiт тура екi дуан елдiң жуан-жуан жерлерiне құйындай соқтықты. Өңшең өжет жандар, ұялас бөрiдей тидi.
Құнанбай мен Байсалдардың ақылын тауысқан бiр нәрсе: мал алушы жаулардың бiрде-бiр уақыт көзге түспейтiн тығылғыштығы болатын.
Әрдайым, таң ата, жылқы алынғаны бiлiнiсiмен, жоқ қараушылар жабыла атқа мiнедi. Екiден-үштен бөлiнiп ап, шапқылап отырып, айналаның бәрiн сүзедi. Керей, Найман, Қаракесек жақтарға кететiн жау болса, соларды ерiксiз көрсететiн тұрғы-тұрғының бәрiн алады. Күнi бойы тас-тастан қарауыл қарап отырады.
Бiрақ әрқашан: "ұшқан шыбын, жорғалаған қоңыз жоқ" деп қайтып келедi. "Іште қалады! Шыңғыс iшiне тартады!" деп, ол жақты да арылтады. Сонда да дерек болмайды.
Балағаз болса, өз айласын қатерге сүйеп, үлкен ерлiкпен iстейтiн. Ол қадалған аулынан қалаған малын алысымен қаша жөнелмейдi. Найманға да тез жөнелтпейдi. Қайта бес-алды күн өткенше, жұрт аяғы басылғанша, Тобықтының өз iшiнен тапжылтпайды. Алысқа да әкетпейдi. Тiптi, сол мал жоғалтқан ауылдың дәл өзiнiң қасында, қой өрiсiндей ғана жерде жүредi. Сезiктi болатын қиындарға, қарауыл биiктерге әсте жоламайды. Бұл жазда ол жерлердi шалғыншылар ғана кезетiн. Бiр алғанда, жылқыны бес-алтыдан артық алмайды. Сол топты, жылқы iшiнен шығарып алысымен, Балағаз өз жiгiттерiне тегiс мiнгiзiп қояды.
Жылқы алардың алдында бұл жолдастарын жаяу ұстайды. Оларда жүген мен iшпектен басқа түк болмайды. Түн iшiнде елеусiз бiр адырларға соларды әкеп тастайды да, Балағаз, Әдiлхан, Абылғазылар жылқы әкеледi.
Алынған жылқыны жiгiттер мiнiп алған соң, Балағаз өзi әрқашан қарауылда отырады. Аналар ойда жатып, мұның белгiсiн тосып отырады. Ауыл жақтан шыққан қуғыншы мен жай жүргiншi көрiнсе, Балағаз саспастан отырып, бетiн бағады. Жiгiттерiне бұйрық етiп аттарына мiнгiзiп қояды да, анау кiсiлердiң бетiнен ғана тайдырып отырады. Олар әсте қашпайды, тек қана бiр бел асып түсiп, бiр қолаттан екiншi қолатқа ғана ауысады. Сүйтiп, кей уақытта жоқшылар мен бұл жiгiттердiң арасында бiр-ақ қана далда, бiр ғана бел қалып отырады. Малы алынып, сабылып жүрген ауылдың иегiнiн астында болады.
Тынығу керек болғанда, қуғыншылардың жаңа ғана арылтып келген жерлерiне барып бекiнедi. Осындаймен бiрнеше күн өткiзедi де, жалғыз-ақ түннiң iшiнде, жолдастарының бетiн Найманға қарай бiр-ақ түзейдi.
Қарашаның аулына Құнанбай жiберген кемпiр бұл айланың бiрiн де бiлген жоқ. Ол түк бiлмей қайтушы едi. Өйткенi Балағаздар өз үйлерiне мал соймайтын. Алған жылқыларын әсте маңайлатпаушы едi. Жалғыз-ақ бiр-ақ жол ғана Абылғазы ашқарақтық iстептi. Найман жiгiттерiн алысқа ұзатып, қуғыннан құтқарып болған соң, елсiз судың басында бiр семiз тай сойылып едi. Соның бiр ғана телшесiн Абылғазы өз үйiне әкептi.
Осы ет ел жатар кезде, түнде асылып едi. Бiрақ кемпiрдiң мұрны жылқы етiнiң иiсiн бiлiп қапты. Ол ет пiскенше, сырттан аңдып, дәл табаққа салып, Абылғазының алдына келген уақытта оқыс кiрiп келiп, телшенi көрген. Тайдың телшесi екенiн де танып алған.
Құнанбай Байдалыға кiсi салды. "Қараша туысқанын өзi қақсын, сыбысы шықты. Айғағым бар. Тек арылып берсiн. Егер Қараша танатын болса, Қаумендi кепiлге өткiзсiн. Қаумен сезетiн болу керек. Жалғанға жанын бермейдi.сенсем, тоқтасам, соның ар-иманына сенiп қана тоқтаймын", дептi.
Байдалы Қарашаға салмақ салған жоқ. Тұп-тура Қауменге жабысты. Қаумен өзiнiң Қарашадан да, тiптi Балағаздан да безгенiн айтты. Байдалы болмады. " не қара деп шық! Немесе ақтап кет. Құнанбай сенен жан алса ғана тоқтайды. Көзiң жетсе, адал болса, жан бергеннiң күнәсi жоқ. Қайта ағайының мен туысыңды нақақ жаладан құтқарасың" деген едi.
Осы араға жеткенде Қаумен сыр бердi. "Тастай алмай жүрген жаным жоқ, ақ екен деп кепiл болар да жайым жоқ "дедi.
"Қаумен тайқып шықты. Кепiл болмаймын. Ақ деп ара түспеймiн деп, аяғын тартыпты. Қарашаның аулы айыпкер боп шықты!" деп, Ырғызбай iшi өрекпи жөнелдi. "Ағайынмын деп отырып, жаттан бетер қастық еттi. Жазығым не? Кешпеймiз, аямаймыз, шауып аламыз, үйелменiмен өртеймiз" деп, Майбасар, Жақыптар лаулап кеттi.
"Азуыңды бас, аяма!" деп, Құнанбайға да салмақ салды.
Құнанбай дәл бұлардай емес. Биылғы жылдың ауыртпалығын ойлап, iштей сескенiп қап едi. Оның үстiне қазiр Байдалымен шырайы тәуiр болатын. Ұрылар да жалғыз Ырғызбай емес, Көтiбақ, Бөкеншiнi қоса шығындатып отыр. Байдалының өзiн де аман қойған жоқ. Олай болса, ендi сол Байдалының өзiмен тiзе қосып, iс iстеу керек. Қолдан келсе, соның өзiне жаулату қажет. Тiптi болмаса, Жiгiтектi кiнәға жықпақ.
Сонымен Майбасарлардың алқынын басып:
– Өрекпiмей тұра тұр! Қараша қайда барып құтылушы едi! Ең әуелi сабыр тап!– дедi де, Жiгiтек iшiне қайта iске жiбердi. Жөнелткенi Жұмабай.
Ол әуелi Байдалыға барды. Алдыңғы сәлемдi орындап, Қаумендi қағып бергенi үшiн Құнанбай Байдалыға ырзалық айтыпты. Соны жеткiздi. Осыдан кейiн Қараша мен Абылғазыны Құнанбай өз алдына шақыртқан екен, осыны бiлдiрдi. Байдалы да Құнанбайдың бұл мiнезiн кiнәлаған жоқ.
– Ағайынын өзi көрсiн! Өз аузымен арылсын! Мұнысы мақұл. Қарашаға жолдаған хабарын мен жеткiзейiн, – дедi.
Бiрақ шақырту жетсе де, Қараша мен Абылғазы Құнанбай алдына бармады, Байдалы зiл салып та көрiп едi. Көндiре алмады. Сүйтiп, Қарашалар: "әрi мал алады, әрi жауап бермейдi" деген екiншi түрлi айыпқа тағы кезiктi. Құнанбайдың ұпайы көбейiп келе жатты.
Ырғызбай iшi ендi күндiз-түн Қарашаның аулын баққан. Абылғазы, Әдiлхан, Балағаз бар – бәрi де ел ортасында жоқ. "Сусып, тайқып кетiптi", дескен хабар шықты.
Сезiк пен жорамалдың көлемi ұлғайды. Қараша, Қаумен ауылдарының үйде жоқ жiгiтiнiң бәрi де ұры атанды. Абылғазы жалғыз емес. Биылғы қимыл аз кiсiнiң де қимылы емес. Бұлар көп. Ендi солардың соңына көп ел болып түсу керек дескен дақпырт бар.
Бұл сөздер, көбiнесе, Ырғызбай iшiнен шығып, көпке жайылып жатады. Сондай лақаптар Абылғазы қатарына Балағаз бен Әдiлханды да әлдеқашан қосқан-ды. Алғашқы шақыртуына Абылғазы келмеген соң, Құнанбай тағы да кiсi жiберiп, Балағаз бен Әдiлханды шақыртты. Қараша мен Қаумен Балағазға сәлем айтып барып қайтсын деп едi.
Балағаз бармаймын дептi. Жолдастарына бұл жерде айтқан дәлелi:
– Құнанбай менi аяйын деп отырған жоқ. Қандай айламен қан құстырсам деп, соны ойлап отыр. Ендеше, мен несiне момақан боп, алдына барам? Неден аянам? Одан да әуелi қолына түсiрiп көрсiн. Құлақтап басып, жығып алсын да, құл ноқтасын сонан кигiзсiн. Әйтеуiр сұм атанған екем. Оған жеткен соң "момын сұм", "ақылды сұм", "көнгiш сұм" деген жақсы атқа құштар болар жайым жоқ. Өлсем де ол жағына өктемей өлем!- деген.
Балағаз бен Абылғазының ендiгi қияс мiнезi Құнанбайды дағдарта бастады. Баяғы дағдыға салып шауып алайын десе, мынадай аш-арық боп, суық тартып жүрген елдiң iшiнен өрт шығарып алам ба деп қорықты.
Ойға келген бiр шара – ұлыққа шағу едi. Ең оңайы отряд шығартып, урядниктерге ұстатып, кiсендеп тыю.
Бiрақ осы тұста заң өзгерiп кеттi. Бұрынғы аға сұлтандық қалып, "болыс" деген жаңалық кiргелi жатыр. Тобықтының дуаны да өзгердi: жаздан берi бұл ел Семейге қарайтын бопты. Және түгел Тобықты бұрын бiр ғана старшын едi. Тобықты ендi үш болыс ел боп бөлiнетiн көрiнедi. Жаңа дуан жаңа ұлықтың қолында. Олармен жүз көрiсiп, сыр мiнез болған Құнанбай да жоқ. Ертең сайлауы келедi. Сондай кездiң қарсаңына өз елiнiң iшiмен қағаздасып жату лайық емес.
Ең болмаса сайлау өткенше қоя тұру қажет.
Бiрақ аял қылайын десе, Балағаздар асып барады. Екi бұйрығын орындамады. Ендi: "бiржолата құрық әкеткен боп, тiптi дандайсып кете ме?" деп, тағы қобалжиды. Осындай шарасыздық үстiнде, Құнанбай бiр топ мықты жiiгiттi аттандырып: "тау iшiнде жүргенде үстiнен түсiп, тегiс ұстап әкелiңдер!"– деп бұйырып едi.
Оған көнетiн Балағаз емес екен. Мойынды қашыққа салып барды да, бiрден-екiден бытырап кеттi. Титығы құрыған қуғыншылар ел iшiне қайта айналып келгенде, Балағаздар да iлесе оралды. Келе бере Құнанбай жылқысынан тағы алды. Бiрақ қауырт алмай, бiртiндеп, тай, байталдан алды. Бұл уақыт ел-елдiң қыстауға қонып, ақтан ажырап, нағыз күйзеулiкке түсетiн шағы едi. Ендiгi бiрен-саран ұсақ қараны аш-арықтың сойысына алып жатқан сияқты.
Аз күнде Тобықты iшiне келетiн болыстық сайлауын тосып отырып, Құнанбай ендi Базаралыны шақыртты. Жiгiтектiң өзге жiгiттерiндей емес, Базаралы iркiлген жоқ, тез келдi.
Құнанбай жас тоқалының үйiнде екен. Тамға жаңа кiрiптi. Үй жылы. Жасау-жабдық жас жiгiттiң отауындай. Толық денелi, дөңгелек жүздi Нұрғаным сұлу да, сәндi екен. Әсiресе, қоңырқай келген, үлкен өткiр көздерi ерекше ажарлы. Жүзiнде жастық пен саулық, тоқтық, баршасы да нұрлана түсiп шырай бередi. Ақаусыз бетiнде мөлдiреген тұтас қызылы бар. Ерге бiткен көрнектi мұрнының оң жағында кiшкене, томпақша меңi бар екен. Нұрлы қызыл жүзiне бiткен қап-қара мең, өзiнше, қатты жарасып тұр. Ол-дағы Нұрғанымның ерекшелiгi. Өзге әйелге бiтпеген нысанасы тәрiздi.
Құнанбайдың сөз бастауын күтiп отырып, Базаралы Нұрғанымды әбден болжады. Iшiнен:" япыр-ай, мына тоқалды қалай таңдап, қайдан тауып алған?" деп, тамашалай қызғанды.
Нұрғаным бiр түрлi байыпты және еркiн, батым көрiндi. Құнанбай мен Базаралыға шай жасатып, соны қызметшi қатынға құйғызып берiп отырып, күйеуiне де, қонаққа да қымсынбай қарайды. Бiрер ұсақ шаруаның жайын да Құнанбайға еркiн айтты. Күйеуi мұны "қалмақ" дейдi екен. Шай аяқтап келгенде:
– Қалмақ, шайыңды жиғыз! Мына Базаралымен сөзiм бар, – дедi.
Нұрғаным асықпай отырып, бұйрығын орындады да, малшы қатынға:
– Сен ендi жүре бер!– дедi.
Өзi Құнанбайдан төменiрек жерде малдас құрып отырып қалды.
Құнанбай әңгiме бастағанда, Базаралыға қатты сөйлеген жоқ. Балағаз бен Абылғазыны мұның өзiне шағып: "Сенiң де бетiңе шiркеу ғой. Адамшылығың да, арың да бар едi. Сол арыңа салмақ салғаны ғой олардың. Ақтамассың, ақтамайсың деп бiлем, не дейсiң?" деп едi.
Базаралы бөгелген жоқ. Құнанбайдың жүзiне тура қарап отырып, қысқа жауап айтты. Бұ да баяу бастап, сабырмен, салмақпен айтты. Шешен сөйлейтiн тәрiзi бар. Айтқан жайы: "Ақтаймын деп келгем жоқ, кiнәлаймын. Кiнәлағандықтан аразбын. Атым туысқан, ал жайылысымыз бөлек. Көрiспей кетiскенiмiзге көп болды. Бiрақ қолымда әмiр құдiретiм жоқ. Сондықтан iстей алар шарам да жоқ..." деген едi.
Жылы үйге келiп, шай iшiп алғаннан берi Базаралының жүзiне жақсы күндегiдей нұр кiрген. Батыр тұлғалы, ер сұлудың ойшыл сергек көзi де, ақ сұр жүзi де ерiксiз елеткендей. Бетiнiң қызылы да балқығандай боп, нұрланып тұр. Кең иық, зор кеудесi төменшiктеп, иiлмейдi. Салалы келген аппақ сұлу саусақтарына шейiн өзгеше. Бiтiмдi. Жақсы туысты бiлдiредi.
Құнанбай бұл шаққа шейiн Тобықты iшiнiң жасында өзiмен бүйтiп еркiн, тең сөйлескен жанды көрмеген. Iшiнен Базаралының тұлғасына да, жауабына да шын сүйсiндi.
Бiрақ, сүйте отырып, аз әңгiменiң тұсында Базаралымен ырғасып кеттi. Қонақ жiгiтiне Құнанбай салмақ сала бастап: "айыптайтын болсаң, тыю салуға көмек ет" деп едi.
Осыған келгенде Базаралы:
– Айыптайтыным шын, жалған емес. Оны айттым. Бiрақ соларды осындай қып жiберген себеп не? Түп бәле неден? Ол кешегi жұттан, бүгiнгi жоқшылықтан. Осы бәлелерге iлесе жүретiн ағайынға әйгiлi әдiлетсiздiк бар, содан. Бiреу аға болды. Барды алды. Бiреу болса, кейiн отырып, кенде қалды. Кiрме болып, есесiз қалған тағы көп. Аяғында мiне не болды? Бұрынғы аға болған аман қалды. Бұрын мүйiзделiп жүрген көп көр бала күңiрендi де, ол қалды. Осыны ойлар жан бар ма? Жаны ашитын, қиналып ойлайтын ел ағасы бар ма? Менiң сiзге келгендегi өз аузымнан сұрамағым, бiлмегiм осы едi?- дедi.
Жаңағы айтылған тiлекке жауап бермей, сөздi басқаға бұрып кеткен Базаралыны үй иесi жақтырмай қалды. Қыжырта қарап, дау айтып кеттi. Сөзiнiң салмағы – "Құдай бұйрығы тағдырдың жазуы" деген дер. "Жұтты адам әкелген жоқ. Кiмнен көрмек керек? Бардың бәрi қарайласпай отыр ма? Бiрақ қаншаға жетпек? Ер азығы. Қанағат. Тәңiр бұйрығына көнбек керек" деген болатын.
Базаралы сол "бұйрықтың" өзiне де тоқтамады. "Құдай бұйрығы қалың елдi қан қақсатып қойды. Ел қамқорымын дегендер көмек ойласа, нетушi едi? Мынау ақылдары көргенiне көне бер деген ғой. Олай болса, құдай бұйрығы деп көрге барып тiрiдей кiре берсiн бе?"– деген.
Құнанбай Базаралымын көп салғыласуды ендi өз бойына мiн көре бастап, түсiн суыққа салды. Дауды тұжыртып, тоқыратып кеп:
– Сенен де арылғаным осы. Ендi аяспайтынға кеткен екемiз. Жалғыз-ақ Балағаз, Абылғазы арандайды. Жаман арандайды. Қашан айтты демесiн?– дедi.
Сөздiң осымен бiткенiн Базаралы түсiнiп, жүруге қамданып отырып, дәл кетер жерде:
– Балағазда жұмысым жоқ. Не болса, о болсын! Бiрақ көптi айтсам қорқытамын деп, сiз әуре, ұқтырам деп, ел әуре. Келiсе алмас күн екен. Кере-ғармен кеткенiмiз де баяғы, – деп тымағын кидi.
Соңғы сөзi жауапсыз қалды. Базаралы асықпай түрегелiп, қош айтты да, есiкке беттедi. Нұрғаным мен Құнанбай бұдан көздерiн алмай, қарап қалды.
Ер жiгiттiң сырт сымбаты да соншалық өзгеше. Өр көңiлдi батыр бейнесiндей. Әрi байсал, әрi маңғаз. Тiп-тiк бойы қымсынбай, қысылмай кеттi.
Құнанбай есiктен көз алмай ойланып қап едi. Аздан соң Нұрғанымға қарап:
– Шіркiн Базаралы! Бұл өңiрдiң жiгiтiне бiтпеген сыртың мен нұрың бар. Iшiңде жатқан тұнық мөлдiр сырың да бар. Тек сорлы жазған, қарымы шолақ Қауменнен несiн тудың екен?– дедi. Қызығып та, қызғанып та сөйлеген сияқты.
Нұрғаным Базаралы дауларын үлкен ынтамен тыңдаған. Күйеуiнiң жаңағы сөзi, мынау сұлу жiгiтке мұны әдейi қызықтырып сөйлегендей әсер еттi. Қызғанышын алған жоқ. Қызыққанын алды. Жас әйелдiң жүрегi әлденеден өрекпiп, тулап қалды.
4
Ел iшiне сайлау келдi деген хабар шығып едi. Жидебайда жатқан Абайға Құнанбайдан шақырту келдi.
Абай күз бойы өзiнше бiр оқшау, жалғыз болған. Көбiнше, домбыра тартып, күй күңiренте бередi. Шешен қоңыр домбыра биыл тiптi дiлмәр болып алғандай. Көп-көп сырлар айтады. "Саймақтың сары өзенiн "тартса да," қос қыздың жылағанын", боз торғайдың шырлағанын " тыңдаса да баяғы сарын көп жайды баян ететiн болды. Нелер айтады? Желдi аяқ желмаясын жосытқан Асаңқайғы да, ашты күйiн бебеулеткен Алшағыр да – барлығы да тыным таппай безек қағады. Ылғи бiр көргенiне көне алмай, аңсағанын ала алмай, зар шеккен күйiндiлер. Бәрiнiң де қасиетi – iздене талпынады, толғана ширығады.
Ендi Абай ойының көбi, осы жазда Қадырбайдан естiген, соған өзi айтқан үлкен толғауларының жайы. Қадырбай сонда: "Өткен заман талай шерiн тастап кеткен" дейтiн. "Ақынның аңсауынан, әншiнiң ырғағынан, күйшiнiң кер толғауынан соны көр " дегендей болатын. Абай өз ойына, сол өткен күндер тiлшiсi болған кәрi домбыраның сырын жалғайды.
Бұрынғы қызық, сауық дегеннiң, жастық жүрiс дегеннiң бәрiн де әзiрше ұмытқан тәрiздi..
Осы жақын шақта Ербол келiп, Абайды ертiп әкетпек болған. Елiктiрiп, қызыққа салмақ болатын. Кейбiр жүрiстердi. Еске салып, сұлу қыздардың аттарын атап едi.
Абай бұған да салқын қарады. Сол Ербол қонып жатқан күндерде, "Сап-сап көңiлiм сап көңiлiм" деген ұзақ бiр жыр жазды. Мұнысы Ербол ұсынған желiктерге өзiнше жатырақ қарай бастаған бет сияқты. Ерболға айтқан жауап та осы. Домбыраға қосылып, ұзақ әнмен айтып бергенде, Ербол дауласа жөнелдi.
– Тәңiр, өзiң жас дәуренге қош айтайын дегеннен аманбысың? Жиырма беске жасың келмей жатып, бұ неменең? Ондайыңа көнетiн кiсi жоқ!- деген.
Абай Ерболдың наразылығын түсiндi де, күлiп қойды. Оңаша кездерiнде бұрынғыша домбыраға қосылып, көп ойларын термелеп айта беретiн. Ендi бiрнеше күн бойынша, жалғыз күйi осы "Сап-сап көңiлiм" ғана болды.
Ербол бұл өлеңнiң түбiн жақтырмаса да сөзiн ұнатты. Сондықтан кейде Абай әнiне қосылып та кетедi. Осымен, дәл бiр он күн бойына екi жас жiгiт өздерi кешiп өткен ең алғашқы албырт жастыққа ұзақ-ұзақ " қош-қошын айтқандай болды.
Сүйтiп жүрiп, бiр күнi Ербол қайтатын мезгiлге жеткенде, Абай тағы да сырласқандай боп:
– Кәрiлiктi шақырып жүргенiм жоқ, Ербол. Жастығымды неге қияйын? Дүниенiң оны айырбас етерлiк қай тәттiсi бар. Мәлiм ғой. Тек ендi бала жастық пен албырт жастық орнына нәрлi жастық iздеймiн. Бұл жолда да құштарым көп. Ендiгi көксегендерiмдi айтсам да, көкiрегiм қарс айрылады. Бiр бiлерсiн... Айтармын!– деген. Мұнысы анық сыры.
Құнанбайдың шақыртуы осы әңгiмелер үстiне келген. Сол күнi Ербол қайтып кеттi де, Абай Қарашоқыға тартты.
Ел орынға отырар кезде Абай Қарашоқыдағы қыстауға тақап едi. Тоғайлы өзекте, қарсы алдынан келе жатқан жалғыз салт аттыны көрдi. Бойы ұзын, екi иiнi есiктей бiреу екен. Жақындап келгенде, өз iнiсi Оспан боп шықты. Қараңғы кеште ендi ғана аңғарып, Абай таңданып қалды. Әншейiнде күнде көрiп жүрген iнiсiн дәл мұндай үлкен денелi деп бiлмейтiн. Қазiрде он сегiз, он тоғызға кеп қалған Оспан тiптi алпамсадай боп кетiптi. Абайдан әрi биiк, әрi сүйектi, iрi.
Оспан қатты жүрiп кеп, Абайды таныды да, шұғыл тоқтады. Тоқтай сала, күле сөйлеп:
– Бүгiн әкемнiң алдына бара қап ем. "Аузың ораза ма? Бес уақыт намаз оқимысың? Мұсылмандық парызын атқарамысың?" деп, дәл бiр Мүңкiр-нәңкiрдей тергеуге алғаны. Шынымды айтып: сол атағаныңыздың бәрiнен осы жайын құлан қандай таза болса, мен де сондай тазамын дегелi бiр тұрдым да, бата алмадым. Шатақ шығатын. Сонан соң қайтейiн? Е, бәрi де солай дегенiм. Осыған ырза болып, өзiмдi мақтап, күнi бойы қасында сарғайтпасын ба кеп?! Амал жоқ, дәретсiз намаз да оқыдым. Өтiрiк ораза да болдым. Бүйте берсе, шындығына бiржолата көзiн жеткiзейiн деп, өзiмен бiрге ауыз да аштым. Жаңа ауыз ашарға iстеген барлық ыстық тамағын сыпырып-сиырып жеп, үйге қайтып келемiн. Мiне сүйтiп, әкеңiздi алдап соғып келе жатқан Оспан бiз боламыз, – деп қарқылдап, ұзақ күлдi.
Iнiсiнiң рахат күлкiсiне ерiксiз елiгiп, Абай да күлдi.
Бiрақ ойында мысқыл да бар едi.
– Өй, өзiң әкеңе шыныңды айтсаң, мұндай қуанбас ең, өтiрiк деген рахат екен-ау өзi, ә! Мәзсiң ғой!– деп Абай күлген бойында тебiнiп жүре бердi.
Оспан мысқылына жауап таба алмай аңырып қап, күрең атты бiр тартты да, жорта жөнелдi.
Қарашоқыдағы қыстауға келген соң, Абай ең әуелi әкесiне бармай, Күнкенiң үйiне кiрдi. Мұндай Абайдың ең жақсы көретiн туысқаны Құдайбердi көптен берi науқас болатын. Алдымен соған амандасып, жайын бiлмек.
Құдайбердi биiк төсек үстiнде жөтелiп жатыр екен. Абайдың келгенiне сүйсiнiп қалған сияқты. Аппақ шөлмектей боп жүдеген жүзiне жұқалаң қызғылт шықты. Қап-қара сақалы қазiрде бiртүрлi ұзарып, өсiп кеткен екен. Сүйек-сүйегi адырайып, көк тамырлары көрiнiп, салдырлап қапты.
Ағасының пақыр болған түрiне Абайдың жаны қатты ашыды. Алыста тұрып, тез шешiндi де қасына кеп, төсекке отырды.
Жеңiп алған науқас еңсерiп әкетiп барады. Он бес күн бұрын бiр келiп едi. Қазiр көп төмендеп қапты. Құдайбердi Абайдың қолын ұстап, қысып, сипап жатып:
– Жақсы келдiң ғой!– дедi.
Аурудың жүдеу қолын iнiсi қос қолымен ұстап, өзiне таман тартып кеп, жүрегiне басты. Екеуiнде де үн жоқ. Бiрақ адал туысқандардың арманды мұңдарын жүректерi айтысты. Бiрталайдан соң Құдайбердi әлсiз ғана үн қатты:
– Әкеңе кiрдiң бе?– деп едi.
– Әлi барғам жоқ. Әуелi сiзге келдiм!
Осы уақытта Абай келдi дегендi есiтiп, қарсы үйден үш бала келiп, сәлем бердi. Үшеуi де Құдайбердiнiң балалары. Үлкенi он бiр-он екiдегi Шәке, екiншiсi сегiз жасар – Шұбар, үшiншi бұл екеуiнен де кiшiрек, тоқалдың баласы Нұртаза.
Балалардың бәрiн де Абай қасына шақырып алып, беттерiнен сүйдi. Шәке мен Шұбар оқу оқи бастаған. Абай келген сайын олардың сабақтарын сұрастырып жүретiн. Балалар бұған қатты үйiр едi. Қазiр де бауырына кiрiп кеттi.
Құдайбердi Абайға үйрiлген өз балаларын көрiп, қобалжып кетiп, бетiн iрге жаққа бұрды.
Абай осы қозғалысты байқап балаларды аз алдандырды да, үйден қайта ұзатып салды. Науқастың қасына тағы кеп отырды.
Құдайбердi есiкке көзiмен нұсқап:
– Адам бола ма? Болар ма? Iнiлерiң мiне. Кiм боларын... Не көрерiн қайдан... Бiлейiн?– дедi. Қоштасып жатқан сияқты.
Iнiсiнiң көзiнен екi-үш тамшы жас ақты. Даусы да дiрiлдеп, жылағандай шықты.
– Қарыздары мен болармын, Бәке! Әл-шамамның жеткенiнше қойным менен мойнымда, өсiрермiн!
Құдайбердi бұған өзi тоқтау айтты:
– Жылама. Жыламашы!
Екеуi тағы да үнсiз ғана бiр-бiрiне қадалып, қарасып қалды. Аздан соң Құдайбердi бойын жиып, оңалды да Абайға бетiн берiп, қырынан жатты. Бiрақ қозғала бергенде тағы жөтелген. Абай оның көрпесiн иығына көтерiп қымтап қойды.
Құдайбердi ендi басқа сөзге ауысты да, екеуi жай ғана әңгiмелесiп кеттi.
– Әкеңнiң сенi неге шақырғанын бiлемiсiң, Абай?
– Жоқ, Бәке, әзiр бiлгем жоқ.
– Ендеше, бүгiн сайлаушы төре кептi. Әкем Жақып аулына түсiрiптi. Мына жаңа орын –"болыс" деген бар дейдi. Соған сенi сайламақ. Ұқтың ба? Не дейсiң бұған?
– Өзiңiз не дейсiз? Маған не ақыл айтар едiңiз?
– Менiң тiлiмдi алсаң., – деп Құдайбердi бiраз ойлады да, – болма! Ұлықтық қасиет емес екен. Көзiмiз жеттi ғой. Бектiк бұзады екен және түбiнен қайыр шықпайды, қарғыс шығады екен. Жас өмiрiңдi зая қылма!
Абай өз жауабын ойлаған да жоқ.
– Айтқаныңыздың бәрi шын, Бәке!
– Тiленiп жүрген көрiнедi ғой әкесiнен. Анау Тәкежан-ақ боп, қарқ босын!– деп, Құдайбердi тоқтай қалды.
Бұл кеште, ел жатқанша, Абай ағасының қасынан кеткен жоқ. Науқастың тiлегi бойынша домбыра алғызып, көп-көп күйлер тартып отырды. Ендi бағанағы балалар да келген. Абай ауруды ұйқтату үшiн сол балаларға айтқан боп, "Мың бiр түн хиқаясының" бiр тарауын да айтып бердi. Балалар бұның қасынан шықпай, ертегiсiн телмiре тыңдасты. Әрi домбырашы, әрi әңгiмешi ағаны үшеуi бiрдей жақсы көрiп, төсекке де бiрге жатты. Нұртаза мен Шұбар:
– Абай ағам қасына мен жатам!
– Жоқ, өзiм жатам!– десiп, таласып кеп, екi жағынан қойнына кiрдi. Көздерi ұйқыға барғанша, Абайды кезек тартып құшақтап жатысты.
Құдайбердінің сөзі рас. Құнанбай Абайды болыс сайламақ болатын. Сайлаушы төре келiп, кешелер Құнанбаймен көп сөйлескен болатын. Жаңа болыс туралы мұның айтқанынан шығатын емес. "Жаңа закон, жаңа сайлау болады" дегеннен берi, Құнанбай өзi ендi ұлық болудан тоқталмақ.
Бiр кезде Арғынның бiр дуан елiн басқаратын аға сұлтандық бар-ды. Оған Құнанбай қызығып барып, бастық болған. Содан келе, кiшiрейе түсiп, Тобықтының старшыны болды. Бiрақ, не десе де, түгел Тобықты "ашса алақанында, жұмса жұмырығында" болған.
Ендi мiне, ұлық қолы ұзарып келедi. Тұтас Тобықты да жоқ. Үш бөлiнетiн бопты. Мұның бiр бөлiгiне ұлық болу оншалық мұрат емес.
Қайта, болыс болмай сыртырақ отырса, бар Тобықтыға өз әмiрi молырақ жүрмек. Ол бiр.
Екiншiден, ел арасы бүгiн қиындап барады. Мынау Балағаздар сияқты тынышсыздық шықты. Онымен алысу керек. Бiрақ алыс пен тартыстың басы тағы өзi болса, баяғы араздық қайтадан қозданады. Өзiнiң тұстасы Бөжейлермен алысқаны бiр сәрi. Ендi болыс болдым деп Жiгiтектiң жас-желеңiмен, бала-шағасымен алысатын болса, ол бойға лайық емес.
Қайта оларға қолы батыл тиетiн жасты салу керек. Өз тұстасымен өздерi алыссын. Балалар болса ер жеттi. Билiктi соларға артып, ақылы мен әмiрiн өзi тыныш отырып жүргiзедi.
Үшiншi, Құнанбайдың жасы болса да жетпiске тақап қалды. Ендi ер жеткен баланың iшiнен өз орнына кiсi қамдайтын мезгiл жеттi. Осының бәрiн iштей ойлап, таразыға салып келiп, жаңа болыстыққа Абайды лайықтаған. Оның да бiр есебi бар.
Абай әке тәрбиесiнен сыртқары кеттi. Қайта бар мiнез, бар жүрiсi оны Құнанбайдың қасында отырған қатал сыншысы етiп барады. Соңғы жылдар, әсiресе, солай боп келедi. Әкесi Нұрғанымды тоқалдыққа алғалы, Абай тiптi қашықтап жүр. Ол жөнде Құнанбай iшiнен Ұлжанды айыптайтын. "Балаңды суық өсiрдiң" деп, биылғы жазда Ұлжанға кеп кiнә таққан.
Бiрақ алыс жүрсе де, сол Абайда ақыл мен қайрат, тiл мен тәлiмнiң мол екенiн әкесi танитын. Ендеше, мына тұста осындай шалғай кетiп бара жатқан баланы ұлықтықпен қайта тарту керек. Ел билеудiң салмағы жас басына түссе, Абай әкенiң шырғасына ерiксiз келедi. Егер әкенiң ойындай боп, бетi түзелсе, өзге жастың қолынан шала келетiн жұмыс Абайдың қолынан молынан келедi. Ол қайратына да Құнанбай сенетiн. Ендiгi байлаудың бәрi қат-қабат ойлардан туған.
Әкесi тұрып, шай iшiп болған кезде Абай келдi. Дастарқан жиылған, үй iшi жаңа сыпырылған, таза екен. Тәкежан Абайдан бұрын келiптi. Ұқыпты шәкiрттей боп анадай жерде жүгiнiп отыр. Құнанбай екi баласынан басқа кiсiнi үйден шығарды да,, сөзге кiрiстi.
Айтқан сөзiнiң бәрi де Абайға арналған сияқты. Өзiнiң қартайғанын айтты. Жақсы-жаман өмiрдi алыс-жұлыспен өткiзгенiн ескерттi. Кiм үшiн алысқан? Осы нәсiл, осы балалардың алдыңғы тiлеуi үшiн алысқан. Ендi мiне бұлар ер жеттi. Өз iстерiн өз қолына алатын мезгiл жеттi. Дос тапса да, жау тапса да, бұлар ендi өздерiнiң тұстасынан табады. Өз заманының тiлiн де бұлар сырт буын кәрiден оңай ұғынады. Алыстың тәсiлiн де тез табады. Сондайға кезектеп кiрiсетiн осы екеуi. Бiрақ бүгiн бiрi болса, ертең екiншiсi болар. Жол жүлдiге таласпасын. Әкенiң ұйғарғаны Абай. Соның болуын мақұл көредi.
Құнанбайдың көптен берi Абайға ұзақ сөз қатқаны осы.
Абай ойланған кiсi сияқтанып, аз үндемей отырып барып, ақырында тамағын қырынып алды да:
– Әке, сенгенiңiзге рақмет! Ендiгi мiндеттi бiзге артқаныңыз орынды. Арқа-басыңызды бұдан былайғы ауыртпалықтан босату керек. Тыныштық өмiр тiлейтiн кезiңiз болды. Жалғыз-ақ жаңағы сөзiңiз маған айтылса, мен өзiм болыстық, ұлықтықтан бас тартам. Мезiретiм емес. Әрi ағалық жолы бар, ебi де бар, ұсынған орныңызға мына Тәкежан лайық. Осы болсын!– дедi.
Абай осы соңғы сөздерiн айта берiп, Тәкежанға көз тастады. Молда пiшiн, мүләйiм боп отырса да, Тәкежан қып-қызыл боп қуанып кеттi. Жаназада, пiдияны мол атаған жерде жымыңдап кетiп, қыбылжып қалатын, мысық сопы хазiреттей көрiндi.
Құнанбай Абайға қайта-қайта қадалды. Болмайтын себебiн екi қайтара сұрады.
Абай бiр рет қысқа қайырып: "бола алмаймын" деген едi. Бiрақ әкесi екiншi рет салмақ салғанда, молырақ дәлел айтты. Халықты билеу үшiн адам өзi кәмелетке жету керек. Оған Абай өзiн әзiрмiн дей алмайды. Пiспеген адамның қолындағы билiк, жас баланың қолындағы ұстара пышақ есептi. Не өзi арандайды. Не өзгенi арандатады. Абай өзiн аямаса да, бұған ерiксiз күнi түсетiн халықты аяйды. Болмағанда, сондықтан болмайды. Халық керегiне жарайтын боп жете қалса және елге пайдасы тиерiне көзi жетсе, ол күнде әкесi ұйғармай-ақ өзi сұрануға уағда бередi. Әзiрше әке зорламасын... Деген сөздер.
Құнанбай бұл тұсқа келгенде шұғыл өзгерiп, тез тайқып шықты. Сол арада Тәкеженға бұйрық еттi. Ол баласы оп-оңай "құп" дедi.
Осыдан кейiн он бес күндей уақыт өткенде, Тәкежан болыстыққа нық бекiп, бетiн түзеп алды. Ақылшысы аз емес. Бiр жағынан Құнанбай болса, екiншi жақтан Майбасар, Жақыптар да өз сабақтарын Тәкежанның құлағына құйып жүрдi.
Жаңа болыс қалаға да барып қайтқан. Ол жерде Құнанбай сәлемi бойынша Тiнiбек бай жетекшiсi болды. Семей уезiнiң ұлығы Тiнiбекпен ашына, сыйлас екен.
Сондай iлiктер арқылы, Тәкежен алғаш барған жолының өзiнде де бiрталай iстiң басын қайырып келдi. Сайлаушы төреге Құнанбай ұғындырып жiберген жайлар бар-ды. Соның үлкенi Балағаз, Абылғазылар iсi болатын.
Ұлық болысымен, ең алдымен әмiрiн елге танытпақ болған Тәкежан, бар күшiн Балағаздарға салыпты. Қаладан Тәкежан қайтқан орайда, Семей уезiнiң жаңа пайда болған оязы, Шыңғыс iшiне бес кiсiлiк қарулы топ шығарыпты. Тәкежан өзi болыс болысымен бiр атшабарға Жұмағұлды алған. Екiншiсi жас жiгiт – Қарпық.
Солдаттарды бастап келген Жұмағұл ел құлақтанбасын деп, болыс кеңсесiне түн iшiнде әкелiптi. Тәкежан мен Майбасар осы түнде он шақты жiгiттi отрядқа қосып, Жiгiтек iшiне аттандырды.
Бұрын оқта-текте болмаса, Тобықты iшi қарулы жасауылды көп көрген жоқ-ты. Ауылдардың үстiнен көк темiрлi, көп аттылар өткенде, бала-шаға, кәрi-жас қатты түршiктi.
Қуғыншы отряд Балағаз бен Абылғазының тобына Шыңғыс тауының iшiнде оңай кездестi. Оқыс айқасып қалған. Ұзақ қуғын болды. Бiрақ қаладан көп шықпаған, ел жайын, жер жайын жақсы бiлмейтiн солдаттар бұл қуғында шорқақтық iстедi. Тау iшiнде шаба алмай, ерлерiнiң қасынан ұстап, бос өбектеп, кейiндей берген. Өздерi және оба атаулының барлығын құбыжық санайды. Ұзын дүрбiлерiн қайта-қайта суырып ап, тесiле қарап, күн ұзын тұрып алады. Қашқындардың қарасын таныған Төлепбердi, мына бөгелiстерге жаман күйетiн. "Осының, дәл бiр кеңiрдектей немесiн құртар ма едi? Сойылмен перейiн бе осы кеп!" деп, тiсiн қайрайды. Бiрақ амалы жоқ. Сүйтiп, отряд шабан болды.
Соны байқаған Балағаз, бiраздан соң атын тежеп, артын болжаған. Қуғынның алдында өктеп жүрген Ырғызбай жiгiттерi екен. Төлепбердi мен соның iнiсi Елеусiз және Жұмағұл көрiндi. Қашқын жiгiттер қолға түспейтiндерiн ұққан болатын.
Абылғазы мен Балағаз екеуi өз жолдастарын Шыңғыстың бiр тарлау өзегiне салып, жөнелтiп жiберiп, қастарына жалғыз Әдiлханды алып, бiр тұмсықтан тосып қалды.
Жау алыста деп еркiн шауып келе жатқан Төлепбердiлер үздiк-создық келе жатқан. Балағаз қуғыншының алдындағы Жұмағұл мен Елеусiздi iлгерi өткiзе берiп, тиiп кеп кеттi. Екi жiгiтке қарсы бұлар үшеу боп араласқан. Қайың сойыл, қара шоқпарлар екi-үш рет айқұш-ұйқыш тиiстi. Әрi мықты, әрi айлакер Балағаздар Жұмағұл мен Елеусiздi мегдетiп кеттi. Ес жиып, айғай салуға да мұрша бермедi. Балағаздың өзi мен Абылғазы ана екеуiнiң сойылдарын ұшырып-ұшырып жiберiп, бiр-бiр-ақ салып ұрып жықты.
Екеуiнiң астындағы аттарын да iлiп алып, тартып кеттi.
Қуғыншының алдын оп-оңай ұйпап алып кеткен жауларға отряд ендi беттей алмай қалды. Барлық топ ұйлығып тұрып-тұрып, сол арадан кейiн қайтты.
Бiрақ тек қайтпады. Қашқындар атшабардың басын жарып, атын алып кеткендiктен, қайта жүрген сапарда бұл отряд момын елдi шапты.
Жiгiтек iшiне келiп бейбiт отырған Қараша, Қаумен ауылдарының iрi қараларын қуып кеттi. Жалғыз бұл ауылдар емес, көршiлес Үркiмбай, Қарақандардан да мал алды. Әр үйдiң бiр-бiр бұт артарын, жапа-жалғыз сауындарын қуып кеттi. Бұндай iстер де бұл күнге шейiн болып көрген е мес-тi. Не көрсе, айыпкердiң өзi көретiн. "Қолы еткеннiң мойны көтередi" десетiн. Тәкежан жаңа сұмдық бастап, кемпiр-шал мен қызыл қарын жас баланың талшығына да шеңгел салды.
Кешке шейiн осы хабарды тегiс естiген Жiгiтек ауылдары үрпиiсiп қалды. "Заман не боп барады? Күн райы қалай бұзылды? Ит ашуын тырнадан алғаны ма " деп тiксiндi. Сыбайлас Көтiбақ, Бөкеншi де мынау қимылдарды ұнатпады. Әсiресе, батқаны – жазықсыз Қауменнiң жаза шеккенi. Бұның Балағаздан безiп шыққанын жұрттың бәрi есiткен. Ал Үркiмбай, Қарақандар болса, тiптi жазықсыз.
Кiмнен көрерiн, не деп көрерiн бiлмесе де, қалың ел: "тағы бiр бәле түйiлдi" деп, күңкiлдеп қалысты.
Болыстың кеңсесiн Тәкежан Мұсақұлға әкеп өз қыстауына құрған-ды. Айналасында тiлмаш, старшын, атшабарлармен бiрге, Майбасар, Жақып сияқты ақылшылары көп. Топыры мол. Бұл жиын Балағаздың қылығына кiжiне түсiп, Жiгiтек iшiне iстеп отырғандарын орынды сыбаға деп бiлдi.
Осыдан үш күн өткен соң отряд қайтып кеттi. Бұлар кешелер тағы шығып, iздеп көрсе де Балағаздарды кездестiре алмаған. Тегiнде жұртты сескендiрiп, қашқындардың жүрегiн шайлықтыру үшiн шығарылған отряд едi.
Жаңа ұлықтың қоқан-лоқысы iстелдi. Ендi қайтқанына болыс та қарсы болмаған. Оларды жөнелтiп жiберiп, қазiрде "пiргауар" жиып, қағаздарын мығымдап қалаға шағым жолдағалы жатыр.
Тәкежанның әскер әкелгенiнен Абай жиренген болатын. Қалың елдi өрекпiткен сотқар қылықтарын Жидебайға келушi жұрттан есiтiп, Абай атқа мiнген-дi.
Мұсақұлға келсе, Базаралы да сонда екен. Ол Абай көзiнше Тәкежанға салмақ салды.
– Алыссаң, тентек деп бiзбен алыс. Онсыз да титығына жетiп отырған момында нең бар? Қатын-баламызды аштан қырам демесең, алғаныңды қайтар! Жалғыз-жарым сауын мен тiрлiгi осы сен әкеткен азғана қарада тұр. Жайымызды ұқ, ағайын...– деп едi. Тәкежан оң сөйлеспей ашуға басты: "әлi түк көрген жоқсың. Балағаз, Абылғазыны ұстамай басылмаймын. Елге әрекет салып. Отырған мен емес. Солар!" деген.
Базаралы ыза болды.
– Ендеше, Балағаз ұсталғанша тамам елдi көгендеп тiзем десеңшi.
Тәкежан бұған қарсы дүрсе қоя бердi.
– Әлi сен қайдан ара ағайын боп шықтың? Өзiңдi би ететiн кiм осы? Балағаз үшiн айыпкер етпей, кепiл етпей отырғанымды неге ағайындық деп бiлмейсiң? Шынға келсең, мен айтайын, Балағаз тыйылмайтын болса, ендiгi отқа сен күйесiң. Құтылмайсың!
Бұл зiлiнен Базаралы қорыққан жоқ.
– Ой, жаратқан тәңiр, ақыл иесi болған естиярмен сөйлесiп отыр екем десем, жаңылыппын ғой. Сен де бiр атарман екесiң ғой. Бүйткенше, атшабарың Жұмағұлдан жауап алып, қайта беруiм екен ғой!- дедi де, тұрып кеттi.
Абай Тәкежанның терiстiгiн айтып, сөйлесiп көрмек едi. Ағасы:" араласпа, килiкпе " деп қатты серiптi. Осы кеңседе отырып, Абай бүгiн әзiрленiп жатқан қағаздарды байқады.
Барлық мөр, пiргауар, қол мен таңбалар Жiгiтек жiгiттерiнiң сорына әзiрленiп жатыр екен. Сол кеште Семей қаласына үкiлi почта жөнелдi. Оны да бiлдi.
Осы бiлгенiн Базаралыға айтып кеп:
– Бұл дүлейлер тағы бiр мол бәленi шақырып отыр ғой. Тағы да бiр Тоқпамбет, Мұсақұл шатағын көрмей тынбас! Тек ел жасымасын да, қорықпасын, Базеке! Ұшық-ұшық, әлi дауыл емес!– дедi.
Базаралы өзiнiң амалсыз келгенiн айтты. Малынан айрылған аш-арық осыған кеп салмақ салып, ең болмаса, барып арылып кел деген екен.
Абай Базаралыны тоқтатып қойып, Майбасар, Жақып, Тәкежан үшеуiн оңаша шығарып алды да, қатты ашу айтты:
– Еркекпен еркекше алысудан жеңiлесiң де, қатын-балаға батырсисың. Кеше өзi жұтап қап, өзi аштыққа ұшырағалы отырған елдiң аузындағы сусынын алып, не беттерiңмен отырсың? Осымен ең әуелi сот алдында басың кетпей ме? Тамам елдi дүр сiлкiнтiп отырсың. Осыныңнан қайтпай, аман отырып көршi, кәне?– деп, Тәкежанды қорқытып сөйледi. Сендердiң берген ақылың осы ма? Тым құрса, сендер ұялсаң неттi! Қайтартыңдар қазiр елдiң малын!– деп, Майбасарға бұйыра сөйледi.
Тәкежан Абайдың бұл бұйрығына iшiнен ыза болды. Бiрақ қарсыласуға бата алмады. Әкесiнiң әнеугүнi Абайға болыс бол деп, көп жабысқаны есiне түстi. Егер мына жолда Тәкежан терiс боп, Абайдiкi оң боп шықса - қатер көп. Құнанбай ұлықтықты бұдан алып Абайға берiп қоя ма, қайтедi? Тым құрса, әкенiң бетi анық болса екен. Ал әзiрше, ол жақтан хабар жоқ. Жiгiтекке iстегендi мақұлдай ма, жоқ па, мәлiм емес. Сол себептi Абайға жауап қатпады. Ойланған кiсi болды.
Қалайда Абай салмағы осал тиген жоқ. Майбасар мен Тәкежан болмаса да, Жақып ойға түстi. Бұл өзгелерге оңаша ақыл салғанда:
– Балағаз, Абылғазыны ұлыққа қуғызғалы отырмыз. Солардың қағазын мықтап бол да, Семейге тез жөнелт! Тентек деген азды қуайық! Шығара қуайық! Мына малды қайтарайық!– деген. Осымен Базаралы бұл жолға келген жұмысын тындырып, жазықсыз елдiң малдарын алып қайтты. Бiрақ Жiгiтек iшiне Тәкежаннан естiген қорлық сөздерiн айта келдi.
Балағаздардың үстiнен қатты қағаз кеткенiн де айтқан.
Базаралының өзiмен тiлдеспейтiн. Балағаздар осы күндерде Қарашаның аулына күндiз-түн кiсi жiберiп, хабар-ошар алып тұратын.
Арада үш күн өткенде, Шыңғыс iшiне бiр тосын хабар тарады. "Семейге Тәкежан болыс жөнелткен үкiлi почта таланыпты. Тобықты жерiнде емес Уақ, жерiнде, Мұқыр деген жардың тұсында ұшырапты. Ендi бәле молайды" деген лақаптар дүңк-дүңк шығады.
Тәкежанның Балағаздарды көрсеткен қалың қағаздары анық үкiлi почтамен жөнелтiлген. Ол почтасы үш салт атты. Екi қоржандары мен мойындағы былғары сөмкелерi қағазға толы. Тымақтарының маңдайларына үкiнiң бiр тал қанатын жапсырған Жұмағұл, Қарпық және бiр атшы жiгiт Мұсақұлдан шыға сала, шапқылай жөнелген. Жол бойынан лау мiнгенде, дегбiрсiзденiп: "үкiлi", "үкiлi почта" деп қолды-аяққа тұрмай, дiгiр салып. Мiнетiн.
Дәл осы шапқыншы бiр күн, бiр түн жүрiп, ендi соңғы түн iшiнде Семей түсемiз деп келе жатқанда, Мұқыр жырасына жеткен.
Сол уақытта қарсы алдарынан қара жолмен келе жатқан үш салт атты көрiнедi. Шауып келе жатқан атшабарларға аналар тұпа-тура келдi де, бiр-бiрден араларына сұғылды. Сүйттi де бiр сәтте Жұмағұлдарды жағадан сарт-сұрт ұстай алып, аттан жұлып-жұлып түсiрдi. Алысады деген ойда жоқ. Шапқыншылар бөгде жолаушы деп селқос келе жатқан. Және қатты талып шаршағандықтары да бар-ды. Ендi аттарынан қалай ұшып түскендерiн байқамай да қалған.
Үш жiгiттi үш-ақ жiгiт алды. Беттерiн қара шүберекпен таңып алған жаулар бiр ауыз үн қатқан жоқ. Почтаның бар қоржынын, бар сөмкесiн тартып алды да, жөнеп бердi.
Бұл қимылды iстеген Әдiлхан болатын. Өзi төртпақ келген айлакер, мықты Әдiлхан осы почтаны әдейi аңдығанды. Жұмағұлдың арттарынан қуып отырып, жаңа кешке, аналар Күшiкбайға түсiп, шайға аялдағанда, iлгерi өтiп кеткен. Қасындағы жолдастары Найманнан келген екi ер жiгiт. Үшеуi өз жұмыстарын оп-оңай жайлады да, Шыңғысқа қарай қайта тартты.
Закон жағынан қарағанда бұл iстiң арты жаман болатынын және қашқындар халiне пайдасы аз iс болатынын Әдiлхандар есептемеген.
Тәкежан шағым айдапты, почтасы бүгiн кеткелi жатыр дегендi өз аулына кеп ести сала, Әдiлхан ызаменен қайнап кетiп, қуа жөнелген. Тiптi арттағы Балағаз, Абылғазыға да ақыл салмаған.
Бiрақ, iстелер iс iстелiп қалды.
Шыңғыс сыртында Сыбан мен Тобықты жайлауының жапсарында жататын үш кедей аулы бар-ды. Балағаз бен Найман жiгiттерiнiң бiр мекенi сол. Бұл ауылдар осы күзде тегiс ашаршылыққа ұшырап, қақпан құрып, тышқан аулап, сорлап тұрған кезiнде Балағаздар айқасты.
Келдi де тоқтық әкелдi. Сауын сиырлар мен мiнер аттар да берген.
Осы ауылдың шеткi бiр үйiнде Балағаз, Абылғазылар жатқанда Әдiлхан жеттi.
Жiгiттер Әдiлханға мақтау айтып, өкiнбеске бекiндi. "Ендi болыс қалаға тағы шабады. Малтығып жүрiп, әнеугiдей отряд шығарады. Оған шейiн итiм жатсын ба? Үш-төрт күн ат тынықтырып, азық қамдап, сайланып алайық та, Найманға тартайық. Аз күнде қар да бекидi. Жаз шыққанша Найман iшiнен қайтпаймыз. Оған шектi жұмыс та ескiредi" десiп, байлау жасасты.
Бiрақ Құнанбай есебi бұлардан тақысырақ екен. Ол Тәкежанмен қоса Ырғызбайдың үлкендерiн жиған. Бұлар ғана емес, Байсал, Сүйiндiктердi де шақыртып алды.
– Асқан екен Балағаз! Жерге қақпай, тынбаспын! Ендi ара түсер кiм бар екен? Қолымнан алып көрсiншi! Сол қашқынның бәрiн де айдауда шiрiтем! Осыны iстемесем, Құнанбай болмай кетейiн!– деп, жаман қалшылдады.
Жиған жұртқа ақыл салған жоқ. Байлауын айтуға, баталасуға шақырыпты. Осы күнi, дәл сол жиынға көз қылып, Тәкежанға "қалаға шап дедi. Отряд әкел, қырғын көрсiн бұл тентек ел" деп бұйырған-ды.
Жұрт тарап кеттi. Барлық үлкендер Балағаз ойлағанды ойлап, қаладан ұлық пен отряд келетiнiн күттi. Бiрақ сыртқа осындай лақап шашып жiберiп, Құнанбай дәл осы түнде отыз кiсiлiк қол қамдады. Бұл түн Әдiлханның Балағаздарға жаңа жеткен түнi.
Отыз жiгiттiң қастарына бес-алты тазы қосып берiп, қаруларын iштерiне тыққызып, Құнанбай бiр-ақ сағат iшiнде Шыңғыстың сыртына қарай суыт жүргiзiп жiбердi. Балағаздың жатағын Тәкежандар бiлмесе де, Құнанбай үйде жатып бiлiп алған-ды.
Тек бұл уақытқа шейiн түк сезбеген кiсi боп жата беретiн.
Құнанбайдың сол жөнелткен жiгiттерi таң аппақ боп атып келе жатқанда, жан-жақтан саулап барып, үш қыстауды қоршап алды.
Балағыздың күзетке қойған жiгiтi иекартпадан тазы ертiп шығып жатқан аттылардың барлығын аңшылар екен деп ойлаған. Шыңғыс сыртында қар бекiгенше түлкi қуып жүретiн аңшылар бола берушi едi. Солар деп, селқос қалды.
Сүйтiп бұл күнге шейiн ерлiк пен жырындылыққа ешкiмнен осал соқпайтын Балағаз, қапыда оп-оңайдан тұзаққа iлiндi.
Қуғыншы қолдың басы Ызғұтты. Үлкен өткiр сапыны жалаңаштап ап, Балағаздар жатқан үйге бар жiгiтiмен бiр-ақ қаптады. Келсе, Балағаздың көзi ұйқыда жатыр екен. Бар жiгiтi тегiс бейқам. Жиыны он адам.
Ызғұтты сапының сыртымен бөксеге ұрып оятқанда, Балағаз басын төсектен жұлып алып:
– Қап, сорлы қылған тәңiр-ай, не қара басып едi?!– дедi.
Барлық сөзi осымен бiттi. Тегiс тұтқын болды.
Тысқа шығарып, он жiгiттi екi-екiден мiнгестiрiп жатты. Әр тұтқынға үш-төрт жiгiттен кептi.
Балағаздың желкесiне Ызғұттының өз сапысы үнемi төнумен болды.
Құнанбай қолы үрдiс жүрiп Шыңғысқа тартты. Он жiгiттiң iшiнен осы күн кешке жол бойында жалғыз Абылғазы ғана қашып құтылды.
Ол өзiнiң артындағы жiгiтпен күбiрлесiп, ақылдасып ап, кейiндей берген. Қасында қатарда келе жатқан Құнанбай жiгiт кешеден берi жүрiстен талып, қалғып келедi екен. Шоқпарын да қолына ұстамай, тақымына қыстырып қойыпты.
Жол бiр бұраң сайға, тастақ жерге жеткенде, Абылғазы жаңағы жiгiттiң шоқпарын бiр-ақ тартып алып, атынан жұлқып жiберiп, төңкере тастап, өз атының үстiнен анау босаған атқа жалғыз-ақ қарғыған.
Құлап түскен жiгiт, ендi есiн жиып, екiншi тұтқынның астындағы жаман шабдардың тiзгiнiнен ұстай алды да, айғай салды.
Бұл кезде Абылғазы аттың басын кейiн бұрып ап, ағыза жөнелген.
Алдыңғылар хабарланып, шуласып жүрiп, ақыл тапқанша, Абылғазы ұзап кеттi. Кеш қараңғылығы да қоюлап келе жатқан. Ызғұтты: бiреуiн қуамыз деп көбiнен айрылармыз деп, iлгерi тарта бердi. Жалғыз-ақ, ендi қолдың артына өзi түстi.
Барлық топты шоқтай қып иiрiп айдап отырып, Бөкеншi асуынан асырды. Қарашоқыдағы Құнанбай қыстауының тұсымен өтпекшi. Сол маңға жақындап келгенде, Төлепбердiнi Құнанбайға жөнелттi. Ұстап әкеле жатқан хабарды айтумен бiрге, Құнанбай қашқындарды көрем дей ме екен? Алатын жауабы бар ма екен? Соны сұратқан.
Құнанбай Төлепбердi хабарын есiттi де, қысқа ғана бұйрық бердi.
– Мұсақұлға апартыңдар. Тәкежан мен тiлмашқа айт, дәл осы бүгiнгi түннен қалдырмай, Семейге жөнелтсiн. Тегiс арбаға мiнгiзiп, күзетiн мықтап отырып, абақтыға апарып, бiр-ақ табыс етсiн. Айналсоқтап, жалтақтамасын! Сыбаға сол!– дедi.
Тәкежан Семейге кетпеген-дi. Кешегi жиында Құнанбай жұрт көзiнше оған бұйрық бергенмен, артынан: "өзiң барма, кiсi шаптыр" деген.
Кеңсесiне қашқындар келiсiмен Тәкежан асығыс қимылдады. Құнанбайдың айтқанын дәл орындап, осы түн iшiнде, барлық жiгiттердi Семейдiң абақтысына жөнелттi.
Сөйтiп, ел-жұрт Балағаздардың ұсталғаны туралы анық, толық хабар алып болғанша, тұтқындар ұзап кеттi.
Бұл күндерде Құнанбай мен жаңа болыстың мiнезi, – тырнағына тышқан iлiнген мысықтай. Гүрiлдеп, айбар шегiп, жота жүнi үрпиiп, түстерiнен от шашып тұрған. Сөйлесе, шеттерiнен қалшылдап сөйлейдi. Жазықсыз тепкi көрген, ыза шеккен кiсi болады. Екi-үш күннен берi айналаның барлығына:
– Почта талапты Әдiлхан!
– Не деген сұмдық! Неткен қастық!
– Аяспайтын жаулық қой! Қазынаның қағазын жойып, Тәкежан басы бәлеге iлiнсiн дегенi ғой!
– Шатаққа ұшырап, жоқ болсын дегенi! Мұндай сұмдықты көрген бар ма?– десiп, дабыл қағып жатты.
Бiрақ iшкi сырға, шынға келгенде, сол өрекпулер қаншалық бақырауық даңғаза болса, солғұрлым жалған болатын. Құйындатып, қара борандатып келгендегi, анық мақсат басқада жатыр. Бұл күнге шейiн қаншалық дауласып жүргенмен, бұл елдiң ортасында бiреуге-бiреу абақтыға салғызу, жер аударту, каторгаға айдату сияқты iстердi iстеп көрмеген.
Ертең ес жиғанда, барлық ағайынға сұмдық боп көрiнетiн iс осы екенiн Құнанбайлар таниды. Сол жат қылықтың бетiн бүркеу үшiн жаңағы жалған шуды басымдатып отыр.
Бұрын өз тұсында мұндайлық iстi iстемеген Құнанбай, Балағаздар қарсысына келгенде, басқа қырға мiндi. Өйткен себебi, Жiгiтектiң мына жастары бастаған iстiң түбiнен ол аса қатты сескенген.
Балағаздар iсiн Құнанбай өз iшiнде ұрлық деп бағалаған жоқ, тамырлы, түбiрлi наразылық, қарсылық деп бiлдi. Анада Базаралы айтып кеткен сөз бен Балағаздардың қылықтары астыртын астасып жатыр. Көпке тимей жеке жерлерге тиетiнi және, әсiресе, Ырғызбайдай оқшау топтарға соқтығатыны соны көрсеттi. Әлсiз бен көпке тимегендiктен, қалың ел арасында сүйсiнушiлер көбейiп барады.
Ашаршылық, жоқшылық қамауында отырған жұрт ендi осыған ден қойып кетсе, не болмақ? Мұндай ойларға байланған сайын, Құнанбай үрке беретiн. Балағаздарға барды салып, кәр төккен себептерi сондайдан туған. Ел жүрегiн шайлықтырам, түңiлтем дейдi. Бiр жағын жаза, бiр жағын кiнәға сүйеп отырып, үркiтiп тыям дейдi.
Бiрақ осы сырды Құнанбай өз ойында құпия сақтағанмен, ел iшiнде сезгендер де болды.
Көпшiлiк Балағаздарға iстелген қаттылықты қостаған да, ақтаған да жоқ. Айдатып, байлату сұмдық деп бiлген. Арада дел-салда қалған Байсал, Сүйiндiк сияқтылар бар. Бұлар өз малдары алынып, қаза көргендер. Сондықтан Балағаздардың тентектiгiн сол өз нысанасынан бағалады. Көпке де бой ұрмады. Болыстар iсiн iштерiнен ақтауға да бата алмады. Белге соққандай. Болатын.
Құнанбайдың бұл күндерде астыртын құлақ салып қатты баққаны Жiгiтек iшi, әсiресе Байдалы.
Қалың Жiгiтек айқын наразылыққа беттедi. Болыс тұтқындарды қалаға жөнелттi деген соң Байдалы да бетiн ашты. Өкiнiп, қатты қиналып отырып, ашу айтты:
– Ұялар, ойланар шағы жоқ екен ғой Құнанбайдың! Өз қолымен, ағайын ауқымымен жазаласа, ара түсер кiсi бар ма едi. Елге, жұртқа не дейдi? Қасқырша өз күшiгiн өзi жегенi ғой. Жiгiтектiң ендiгi жасына да жендет боп шықты ғой тағы!– деген.
Есiтсе есiтсiн деп айтты. Бiр емес. Бiрнеше рет айтқан. Құнанбай осы күйдi бiле сала, баспақ болды. Ендi алдыңғыдан да үлкен зәр жұмсап, сонымен баспақ.
– Жiгiтек ұрлыққа жерiк боп, ұрыға серiк болайын деген екен. Ендеше қашқындарға мүйiзi сырқырайтынның бәрi жаза шексiн!– деп, Тәкежанға жорға Жұмабайдан сәлем айтып жiбердi.
Тәкежан, Майбасарлар сол сәлемнен соң Жiгiтек iшiнен он жiгiт емес, отыз кiсi тiздi. Қараша, Қаумен, Үркiмбай, Қарақан бар. Анау жолда малдарын айдап қайтқанның бәрiн тiркептi.
Ол ғана емес. Бұл екеуi Базаралыны да көзеп бердi. Өзара ақылдасқанда Майбасар:
– Поштаның таланғанын ойлаймысың? Есiңе алшы! Пошта жүргiзiлетiн күнi Базаралы келiп, барды бiлiп кеткенi кәне! Сол жолы өз елiне бара сала, Әдiлханды аттандырған да сол. Көзбе-көз айтып кеткен қияс сөзi әлi есiмнен кеткен жоқ! Осы бәленiң тап ортасында жүрген Базаралының дәл өзi. Оның сырты момын, iшi қу!– деген.
Тәкежан өзiнiң де Базаралыдан әлденеше рет көрген тiзесiн еске алды.
Сөйлетпей, тапап кеткендей боп жүретiн омырауы бар. Балағаз айдалып кетсе, ертең артынан жоқшы боп шығып, бүлiк шығаратын да сол. Сондықтан Майбасарды құптап:
– Ақылыңыз көкейіме әбден қонады. Қадағанда нағыз қатты қадайтын сол! – деп, Базаралыны бiрге көрсеттi.
"Жiгiтектен отыз кiсi хатқа тiзiлiптi!" деген хабарды есiткенде, Байдалы өз аулына Базаралыны шақыртып алды. Екеуi оңаша отырып, көп сөйлестi. Байдалы көптен берi iшке жиып жүрген бiр ойын ашты.
– Бала күнiмнен берi қарай, ылғи ғана қапылықтан шеккен өкiнiштi бiлем. Құнанбайдың өртiне түскенде, ұдайы опық жеумен. Түспедiм бе? Бүгiн мiне тағы сол баяғы сорым ғой. Жаз бойы Құнанбай ұры атандырды деп, өзiмiз де Балағаздары ұры-қары санап, қоса қуып келмедiк пе? Бүгiн ойлап, болжасам, сорлылар ұрлық емес, өжеттiк бастап жүр екен ғой. Ежелгi бiр кеселге кекесiн көрсеткен екен. Аш-арықтың iшiнен бұларды қарғаған бiр жан көрдiң бе? Ұры демеймiн! Өктеп шыққан өз тәнiм, өз бауырым деймiн! Бүгiн соны Құнанбайдың мынау iсi бiржолата танытып отыр. Қаумен, Үркiмбайға шейiн көрсетiптi. Тағы кiм бар? Кiмдi аман қойды дейсiң? Елдiктен кеттiк пе? Тағы да кетiскенiмiз бе? Жоқ, жарым жолдан қайтара ма? Тәкежан, Майбасардың шалалығын өзi де қостай ма? Не дейдi? Жiгiтек сәлемi осы! Сен қазiр атқа мiн де, Құнанбайға барып кел. Тiлiң жетедi. Кеудеңдегi отың да жетедi. Iстегенiм iстеген дейтiн болса, аянба! Барды айтып кел!– дедi.
Байдалының бар мiнез, бар сөзiн мақұл көрiп, Базаралы атқа мiндi. Бiрақ әуелi Қарашоқыға бармай, Мұсақұлға қарай тартты. Өйткенi Жiгiтектен көрсетiлген отыз кiсiнiң кiм-кiм екенiн бұл жақ әлi бiлмейтiн. Жалғыз ғана Қаумен, Үркiмбайлар барын емiс естiген.
Жолшыбай Базаралы болыс кеңсесiне барам деген ниетiн өзгертiп, Жидебайға соқты.
Абай үйде екен. Кешелер, Тәкежан мен Майбасардың жаңа желiктерiн есiтiп:
– Жаман бақсының жын шақырғанындай тантырап, жұрт берекесiн кетiрдi-ау мыналар!– деп, көп қынжылған-ды.
Бүгiн Ерболды Мұсақұлға жiберген. Тiзiмде кiмдер барын бiлмек.
Базаралы жаңа келiп, өзi жүрген жайларын айтып отырғанда, Ербол қайтып келдi. Қап-қара боп түтiгiп, ренiшпен келдi. Бiрақ Абай жөн сұрағанда iркiлiп бөгелiп қалды. Базаралыдан қымсынады, көрiнiп тұр. Абай салмақ салып:
– Есiткен-бiлгенiңнiң бәрiн айт, несiн iркесiң?– деген. Содан соң ғана шешiлiп:
– Мына Тәкежан, Майбасар ма! Құртар бұл елдi, өртемей тынбас, – деп алып, тiзiмде бар кiсiлердi санай бастады. Ұрлыққа, ұрыға өмiр бойы шиыры қосылып көрмеген. Талай кәрiлер мен жастар бар екен.
Абайға бәрiнен сұмдық көрiнгенi Базаралы жайы.
– Не дейдi?! Не көкiдi мынау әңгi соқырлар?– деп, қатты ашуланды.
Базаралының өз жайын есiтiп отырғаны осы болатын. Кейiс, ренiштен түк белгi берген жоқ. Қайта сақ-сақ күлдi. Абай мен Ербол таңқалып, мұның түсiне қарасқанда, көкшiл тартып сұрланған ыза көрдi.
– Бiр өкiнiштi Байдалыдан есiтiп ем бүгiн. Ендiгi өкiнiш өзiме кептi. Тобынан жырылып жалғыз жорытқан көк қасқырдай менiкi не әуре десеңшi? Тәкежандар ұры атандырмасын деп, бұққан боппын. Балағаздар ұры емес... Бұзық емес едi, Абай. Бар қылықтарын есiтiп бiлiп жүрсiңдер. Жұртқа мәлiм сүмелек ұры ма едi солар? Айтыңдаршы...– деп, Абайға қарады.
– Ұры емес.
– Бұзық емес. Айтқаның рас!– деп, Абай мен Ербол қатар қостады.
– Ендеше солардың тобында болмай, кеткенде бiрге кетпей, мен не сандалып жүрдiм...– деп, Базаралы тоқырап қалды.
Ерболдың да өз өкiнiшi бар. Бүгiн Тәкежандардың түрiн көрiп, жол бойы осыны ойлап келген.
– Әттең, Абай-ай, кеше әкең болыс бол дегенде болмаймын деп, бас тартқаныңды қайтейiн?! Тым құрыса, елге жаның ашыр едi. Мынандай сұмдық iстетпес едiң ғой. Не көрiп, не болып отырмыз ендi, мiне? Үйде отырып, ұялғаннан жерге кiресiң. Қолдан келген жақсылығың со ма? Айтпай қайтiп шыдайсың?– дедi. Базаралы Ербол сөзiн дұрыс көрген.
– Онысы рас. Тым құрыса, адалыма ара түсер едiң ғой!– дедi.
Абай үндеген жоқ. Болыс болмағанына өкiнейiн деген жоқты. Бiрақ өз басын әке салмағынан құтқарам деп, Тәкежанға қарсы болмағанына өкiндi.
Бiр шешеден туған бауыр деп аталса да, қазiрде Тәкежан соншалық суық, жаттай көрiнедi. Бұдан бұрын да талай кездестi. Басқан сайын ұғысу емес, аралары алыстап барады. Әлi де алдағы күнде көп шайқасатын қас-қайрат сол сияқты сезiлдi. Соның басы осы болар ма? Бұдан былай бұйығып отыра алмайды. Базаралыны аяйды. Оның айналасындағы жазықсыздарды аяйды. Сол аяғаны шын болса, бел шешiп араласып, тартысып көредi. Қазiр де iштей байлаған байлауы осы. Базаралының сөзiнен соң аз үндемей отырды да:
– Базеке, адалыңа ара түспесем, азамат болам ба? Тәкежанның күшi елде емес, қалада екен ғой. Ендеше алдағы күндi сол қалада сынайық. Мен ертең Семейге жүрем! Осы iстерiн аяқтағанша жоқшының бiрi мен боламын!– дедi.
Базаралы Абайға ырза боп, шын сүйсiне қарады.
Бұл ауылдан iздегенiн алған сияқты боп, көңiлденiп кеттi. Қолма-қол жүрмек болды. Асқа қара дегенге қарамады. Тез аттанды да Қарашоқыға тартты.
Ел орынға отыра Құнанбай аулына келген-дi. Нұрғаным үйлерi қонақсыз оңаша екен. Бiрақ Құнанбай Базаралы келдi деген хабарды естiгенде, өз үстiне кiргiзген жоқ.
– Анау қарсы үйде болсын, ас-суын сонда берiңдер!– деген.
Қонақ үйде жалғыз отырып, қызметшi қатынның қолынан шай iштi де, Базаралы Құнанбайдың өз үйiне кiрiп келдi. Сыртқы киiмi жоқ. Бешпентшең, жалаңбас келген.
Нұрғаным ертекшi едi. Құнанбай жас тоқалына ертек айтқызып, аяғын сипатып отыр екен. Жiгiт сәлемiн салқын алды.
Бiрақ Базаралы бұл келiсiнде Құнанбайдың қабағын бағайын деп келген жоқ. Отыра сала, сөзiне кiрiстi. Түсiнде қымсыну жоқ. Ағы – ақ, қызылы – қызыл боп, жайнап отыр. Ызасы мен адалдығы бұны жанып салғандай. Жарқыраған жүзiне жатық шыққан сөзi де сай.
Нұрғаным бұның жүзiне қадала қарап отырып, бiр ағарып, бiр қызарды. Базаралының әуелгi айтқаны Тәкежан қылығы туралы. "Елдiң жазықсыз кәрiсiн, жетпеген жасын қосақтап тiзiп, сорлатқалы жатыр. Құнанбайды кәртайды, естiмейдi дей ме, болмаса тұғырдан тайды, әмiр құдiретi жүрмейдi дей ме? Осындай әкенiң көзi тiрiсiнде, сол Тәкежан, Майбасардың соншалық iске батылы қайтып барады?" деп, сұрау салды.
Құнанбай жауаптасуға сараң. Тек қана "Тәкежанға бардың ба, өзiмен сөйлестiң бе?" деген.
Базаралы оған бармағанын, бiрақ барлық жайға қанып ап, ең алдымен осында келгенiн айтты. Тiзiмдегi адамдарды санады. Байдалының айт дегенiн жеткiздi. "Тәкежан өз бауырын өзi жейтiн бөрi" болғалы отыр. Кеткеннiң бәрi өлiмге кетедi. Бұл ағайыннан құтылатынына Тәкежанның көңiлi сенсiн. Тiптi, жандарына кебiндерiн де бөктерiп жiберсiн. Мұнда аш-арық боп қалатын панасыз бала-шағаның көрiн де қазсын. Бiрақ осындай аямастық жаулықтың орайы болар деп ойлай ма, сiрә, жоқ па?" деп, бiр тоқтады.
Құнанбай барлық сөз аңғарын ұқты да, жақтырмады. "Күш айтқалы кепсiң ғой! Күш дегендi кiсi тiлмен танытпайды. Көргенiң Тәкежан екен, бар да сонымен сынас!" деген.
Айтыс қысқарған сияқты. Базаралы ең соңғы түбiрлi сөзiн айтты да, жұмысын бiтiрдi. Ол сөзi кесесу болатын. "Тәкежан дегенiне жетсiн., аямасын! Тегiнде ниет те бiр, iстеген iс те бiр. Жалғыз-ақ аямас қастыққа орай, айықпас өштiк болады. Болғанда, айыпкер Жiгiтек болмайды. Атадан нәсiлге кетер жаулық осы арадан басталды". Обал-сауабы кiмнiң мойнында екенi көрiндi. Айтып, арылып шықпағы осы ғана. Өз жанынан айтпайды. Үйелмендi ел Жiгiтек бар. Сол айтқызып отыр. Осыны Құнанбайға жеткiзiп кетуге ғана келiптi. Бiлдiргенi осы.
Құнанбай тыңдап болды да:
– Жарайды, айтам деп әкелгенiң екен. Бiрталай жерге жеткiзiп айттың. Ендi осымен тоқталайық!– дедi.
Базаралы шығып кеттi, Құнанбай жалғыз көзiн жұмды да, қабағын түйiп, ойланып қалды. Әйелiне қазiргi түсi қыраулы қыстай, жат сезiлдi. Барлық жүзiнде жойылмас таңбадай боп, кәрiлiк табы айқындап тұр.
Нұрғанымның жақсы ертегiсiн қайталатқан жоқ. Сипатып отырған аяғын да жиып алды. Өзге Тобықтыға бермеген еркiндiк берiп едi Базаралыға. Қазiр содан қатты тiзе көрiп қалған сияқты. Жас жiгiт, адалдық ақтығымен өктеп тұр. Шындап ойласа, Тәкежандардың шектен асып жатқан iстерi бар.
– Өзгелер бiр төбе, Базаралы бiр төбе емес пе едi? Аянышты бiлсе, неттi шiркiндер?– деп, күрсiнiп қалды.
Жiгiтке арналған ашудың бiр ұшығы өзiнде жатқаны рас. Бiрақ Базаралы сияқты адамдарды атап берген Құнанбай жоқ болатын. Қазiр мына жiгiттiң өз басын қимағандықтан, бiр сәтке қынжылып қалып едi. Артынан қайтадан қатайып кеттi. Жаңағы Базаралы Жiгiтектiң тобынан келдi. Сол топтың ашуы мен кегiн ұстанып қапты. Ол жер осал емес.
Құнанбай осымен екi ұдай боп отыр. Астан кейiн Базаралы үйге жалғыз жатты. Екi-үш күннен бергi ашуы Құнанбайға айтқан сөздермен бiраз жеңiлейген сияқты. Алдыңғы күнде ызаға толы, ұйқысыз түндер болатын. Сонымен, төсекке бас тиiсiмен ұйықтап кеттi.
Қай мезгiл екенi белгiсiз. Бiрақ қап-қараңғы үйдiң iшiнде бiр кезде сескенiп оянды. Байқаса, дәл қасына бiреу кептi.
– Ой, бұ кiм?– деп едi.
– Сескенбе, менмiн – деген үн есiттi. Нұрғанымның үнi екен.
– Бәтiр-ау, мынау жынды неғып жүр?!– деп, Базаралы басын көтерiп алды. Нұрғаным сасқан жоқ. Салмақпен ақырын ғана күлiп қойып:
– Тоқта, саған менiң көңiлiм сен жоғыңда қосылған. Мырзаның өз тiлi қосқан!– дедi де, Базаралыны қатты құшақтап кеп, сүйiп алды.
Жiгiт те бұдан әрi үн қатқан жоқ. Екеуi өзгеше бiр ыстық жалынмен үш қайтара сүйiстi. Содан кейiн Нұрғаным тез тұрып кетуге айналып едi, Базаралы қия алмай, бiрге түрегеп:
– Жаным-ай, жай тұрған жүрегiмдi астан-кестен еттiң ғой. Ендi несiне кетесiң?– деп, тағы құшақтады. Бiрақ Нұрғаным ендi бұдан тартынып, босаңқырап алып:
– Қайда жүрсең, аман жүр! Жаным да, тiлегiм де бiр сендiк Базекем!– деп, тағы бiр рет асығыс сүйдi де, жалт берiп жүрiп кеттi. Келгенi мен кеткенiнiң арасы бiр ғана сәт. Жалғыз-ақ сол сәттiң iшiнде Базарылыға бар дүние төңкерiлiп түскендей көрiндi. Нұрғаным да кеудесiне сыймастай қуаныш әкеттi. Ол қуанышы – өмiрiнде ең алғаш татқан әйелдiк махаббаттың қуанышы болатын.
Құнанбай әнеугүнi Базаралының сымбатын мақтап, туысына сүйсiнген едi. Бүгiн кешке, дұшпан көзi болса да, бұндайлық азаматқа аяныш керектiгiн айтты. Осы екi кездiң екеуiнде де қырқылжың қарт өз аяғының қаншалық шалыс басылғанын, қалайша жаңсақ кеткенiн сезген жоқ едi.
5
Абай мен Ербол қалаға кеп жатқалы бiрталай күн өттi. Құнанбай балалары қалаға келсе, Тiнiбек байдың үйiнде жатушы едi. Семейге Абайдан бұрын келген Тәкежан сол құданың үйiне түскен екен. Қасында Майбасар мен тiлмаш, атшабарлары бар. Қоршап жүрген топыры көп. Соны көрiп Абай мен Ербол Семей қаласының өзi iшiнен пәтер алды. Орталық тұста Кәрiм дейтiн момындау саудагер бар едi. Балалары жоқ, ерлi-қатынды екi бас. Үш бөлмесi бар екен. Сол үйге түстi.
Қала арасы салт аттыға соншалық қолайлы емес. Бұрын баларақ кезiнде қалада өскен Абай, сол қаланың ыңғайына икем, салт атты қойды да, шана жегiп жүретiн болды.
Қазiр Ербол мiнiп келген семiз көк атқа кәшаба шана жегiп, екi жiгiт қатар отырып, сар желдiрiп. Келедi. Күн ашық болғанмен, шытқыл аяз екен. Көше бойының шыныланып қалған қалың қары, көк аттың тағасы тиген сайын сықырлай түсiп, кiрш-кiрш етедi. Бұлар Семей қаласының даңқты адвокаты Ақбас Андрейдiкiне келедi. Алғаш келе жатқаны осы.
Жiгiтек адамдарының iсiне Абай Семейге келiсiмен белсене кiрiстi. Бұл уақытта қала толған Тобықты. Әсiресе, қуғын көрген Жiгiтек пен қуғын салушы болыстар жағы қаптап жүр. Болыстар бұрын көрсетiлген отыз кiсiнiң жайындағы сөздерiн "расқа шығарамыз, барарына барғызамыз" деп, сотқа да, ояз бен "жандаралға" да қағаз тоғытып жүр екен.
Жiгiтек кiсiлерiнiң әзiргi бастығы Бөжейдiң баласы – Әдiл. Бiрақ оның өзi де, ақылшылары да кеңсе тәртiбi мен қағаз тартысын бiлмейдi. Ерте келсе де, жөн таба алмапты. Абай ең алдымен солардың iсiн түзу беттеттi. Ұстауда жатқан Балағаз, Әдiлхандардың қатын-баласы атынан арыздар жолдады. Болыс қағаздары баратын жерлердiң бәрiне ендi жарыса түскен қарсы сөздер бар.
Тәкежан да есiк-тесiктi көп бiлмейдi. Онысы Абайға мәлiм. Бiрақ оған кiрiс-шығысты оңайлататын кiсi Тiнiбек. Абай жақын арада сол Тiнiбекке кiсi салып:
– Тәкежан Құнанбай баласы болса, менiң де жөнiм сол. Бiздiң болыс осы жолы абырой алатын, жақсы ат табатын iспен келiп отырған жоқ. Өзiн де әкесiн де жаман атқа ұшыратып, қарғыс алатын iске басты. Тiнiбек орынды кезде болысқан. Бiрақ дәл бұл жолы жалған намыс дегендi айтып, ағайынның обалына қалғалы отырған Тәкежанға болыспасын! Шын достық ойласа, қайта тыюға себепшi болсын!– деген.
Мұнысы Тәкежан жағын әлсiретем деген iс. Тiнiбек Абайға өзi кеп сөйлесiп, бiраз iркiлiп қалды.
Осымен қатар Абай iстеткен бiр жұмыс: адвокат жалдау. Облыстың үлкен адвокаты Ақбас, қазiрде Балағаздардың iсiн алып, жоқтаушылардан арыздар жиып, соны өзi өңдеп жазып, тиiстi жерлерге беттетiп жатқан.
Абай мен Ербол Ертiс жағасындағы жалғыз қабат тас үйдiң терезесiнiң алдына келiп тоқтады да iшке кiрдi.
Ақбасты бұлардың алғаш көргенi осы. Бет ажарында оншалық кәрiлiк белгiсi болмаса да, шашы аппақ сақал-мұрты бурыл кiсi екен. Бойы зор, бас бiтiмi iрi келген, келбеттi. Түсi ойлы кiсiдей салқын. Көзiлдiрiк арқылы көрiнген мөлдiр көк көздерi салмақты сабырымен. Барлай қарайды.
Бұл үйде Ақбастан басқа, қара мұрт, таңқы мұрын тiлмаш отыр екен. Абаймен уақыт байласып, әдейi кеп тосып отырған. Ол мiнезi жеңiл, бiлiмге шолақ адам. Бiрақ облыс сотының тiлмашы осы. Бiр тәуiрi, орысшаға жүйрiк деседi.
Абай Ақбаспен амандасып отыра берiп, үлкен бөлменiң iшiндегi кiтаптарға қарады. Мол үйдiң төрт қабырғасы бiрдей иiн сүйесiп тұрған көрiктi кiтаптар. Барлық әңгiме бойында Абай осы көрiнiстен көз ала алмай, қайта-қайта айналып қарап отыр. Бiр үйден, бiр кiсiнiң қасынан мұншалық көп кiтап көргенi осы.
Ақбасқа Абай арыз ұсынды. Ерболмен екеуi қол қойып, Жiгiтек кiсiлерiн ақтаған екен. Бұлардың, әсiресе, арашалайтыны – Базаралы, Қаумен, Үркiмбай сияқты жандар.
Тiлмаш арыз жайын айтып болған соң, Ақбас Абайдың ата-жөнiн сұрады. Жас жiгiт өзiн Құнанбаевпын дегенде, адвокат жалт қарап, таңданыңқырады да, алдыңғы арыздарды қолына алып, бiрдеменi iздей бастады.
Оны таңдандырған нәрсе, болыс пен бұл жiгiттiң ортақ фамилиясы. Осы жөнiн айыра сұрап кеп, Абайдың Тәкежан болыспен туысқан екенiн бiлгенде, адвокат, әсiресе, таңырқай түстi.
– Сенiң туысқаның бұларды қуып отырса, сен кеп ақтайсың да қорғайсың! Бұл қалай?– дедi.
Абай тiлмаштан ұғынды да:
– Рас, болыс менiң бiрге туған ағам. Сондай жақын кiсi болғандықтан қасында отырып, жаман iстерiн анық көрiп, толық таныдым. Жұртқа iстеген әдiлетсiз зорлық, қиянатын көрген соң, үндемей отыруға шыдамадым. Адамшылық қарызы осы деп, әдейi өзiм тiленiп келдiм. Ұлық та емеспiн, ақы алған қуғыншы да емеспiн. Жауапкер Қауменовпен бiрде-бiр iлiк жалғасым да жоқ. Мына жолдасым Ербол да солай. Екеумiз тура көлденең, бөгде кiсiнiң куәлiгiн айтпаққа келдiк. Арызымыз соның жайы. Егер ұлықтар, соттар барлық iстiң хақиқатын бiлем десе, осы бiз сияқты көлденең, қалыс ағайыннан шындықты сұрау қажет деп бiлемiз. Бiздiң арызымызда осы жайды анықтап, дәлелдеп жазуыңызды өтiнемiз!– дедi.
Бүгiнгi шаруаның үлкенi осы. Абай сөздерiн Ақбас жақсы ұғынды.
Ұғынды да Абайдың жүзiне ырза боп қарады. Адамшылық дейдi, қарыз дейдi. Көпшелi, жабайы халықтың адамы болса да, мұның аузында үлкен сөздер бар.
Ақбас бiлiмдi, тiс қаққан адам болғанмен, қазақ арасына жаңада келген. Бұл халықты бiлмейтiн. Өзi бiр кезде Петербор тұрғыны болатын. Сол жақта, жасырақ кезiнде, патшалық өктемдiгiне наразы болған қауымдарға азырақ араласқан. Сондайдың салдарынан, Петерборда тұра алмайтын боп, жылжып кеттi. Бертiн заманда алғашқы қауымынан да ажырап, жалғыз қалды.
Содан кейiн шетiрек жерлерде адвокаттығын қайта жүргiзуге рұқсат алып, тыныш тiршiлiкке көшкен. Көп уақыт Едiл бойында, Орал тауларында жүрiп, соңғы екi-үш жылдың iшiнде Сiбiрге орналасқан. Өзi ғылымға бейiм, оқымысты адам болғандықтан, Ақбас ендi қазақ сияқты елдiң әдет-ғұрпын, заң-дәстүрiн жиыстырып, тексерсем деп жүретiн. Шен дәрежесi үлкен болмаса да, бұл шаhардың бiлiктi, басты адамы осы.
Жаңағы арыз жөнiнен Ақбас берген бiрнеше сұрауларға жауап айтып болды да, Абай тағы кiтаптарға қадалды. Қайран боп, сүйсiнiп отырып:
– Шiркiн, жасау мен жиhаз асылы мынау екен ғой. Жарастық қандай, қасиет қандай!- дедi.
Тiлмаш Ақбасқа Абай сөздерiн аударып бердi.
Осы уақытта Абайдың көзi жақын жердегi жақсы мұқабалы бiр топ кiтапқа түстi.
– Мынау закон кiтабы ма екен? Не жайдағы кiтаптар екен, ә?– деп, ойлана сөйледi. Ол кiтаптар Пушкиннiң томдары едi.
Ақбас әуелде ұғындырмақ боп:" ол закон емес, поәт жазған сөздер..." деп келдi де, артынан қолын сiлкiп:
– Сен бiлмейсiн... оны бiлу қиын!– дедi.
Өз ойынша:"Поәт, "киргиз" сияқты елде жоқ болар, сондықтан ондай ұғым да жоқ болар!" деп, сөздi қысқа қайырған.
Абай тiлмаштан бiлмек болды. Ол "поәт" деген сөздiң қазақша не екенiн ойлап көрмеген екен.
– Әншi. Әншi кiтабы...– деп Ақбас сияқты қысқа қайырды.
Абай әншi деген сөзге тоқтай алмай:
– Қалай дейсiз? Әншi дейсiз бе?– деп, түсiне алмады. Тiлмаш Абайды керексiз сөзден тоқтатпақ болып:
– Сен бiлмейсiң, ұқпайсың деп айтады мына кiсi дедi.
Абай намыстанып қалып, мысқылдай күлдi.
– Япырм-ай, бұл кiсi болса, бiлiмдi адам. Бiз де бiр жұрттың сөз ұғарлық басы бар жастарымыз деймiз. Адамға адамды жанастыратын тiл-ау! Сол болмағандықтан бiрiмiзге бiрiмiз оп-оңай ұғындырарлық жайларды қиын асудай көрiп отырғанымызды қарашы! Қазiрде екi адамзат емес, екi мақлұқ тәрiздiмiз. Мұжықтың мәстегi мен сахраның түйесi кездескендей ме, қалай?- дедi.
Ербол күлiп жiбердi. Абай сөзiн Ақбастың бiлгiсi келдi. Тiлмашқа Абайдың өзi де: "осы сөзiмдi жеткiзшi" деген.
Ақбас Абайдың сөзiн түгел естiп болды да, күлiп жiбердi.
– Рас, бұл дұрыс айтады! Мәстек түйеден үркедi. Түйе де оған жоламайды. Бiздiң хал солай екенi рас!– деп, тағы күлдi де, – жалғыз-ақ сен екеумiз ғана сондай емеспiз. Қазiр Россия патшалығындағы закон-тәртiп пен қырғыз сахрасының арасындағы барлық тұтас халдiң өзi сондай. Сен жақсы айттың!– дедi.
Осыдан кейiн Ақбас пен Абайдың кездесулерi көп болды.
Өйткенi қырдың аласыпыраны молайып кетiптi. Жiгiтектен көрсетiлген отыз кiсiнiң тағы бiрнешеуi ұсталып кеп, абақтыға түсiптi. Базаралы, Қараша болса, қашып жүр деседi.
Елдегi әрекет асқындап кеткен соң Байдалы да қалаға келген. Әр жерге түртiнiп жүрiп кеп, бiр күнi Абайға шынын айтты.
– Қарағым Абай-ай, көшеде жүрсек атымыз үркiп, қаласына сыймайды. Үйiне беттесек, есiгiнен тон-күпiмiз сыймайды. Жалтыраған тақтайынан көн етiгiмiздiң табаны тайғанайды. Адамына тiлдесейiк десек, саңырау мен мылқаудай боп, ымдасудан әрi бара алмаймыз. Бұл қыр сорлыға қала деген қамау екен ғой. Жалтыр мұзға айдап салған кәрi түйедей, мүгедек боп жүргенiмiз мiнеки...– деген.
Отырған жұрт күлiп тыңдады. Бiрақ Байдалы күлдiрiп айтса да, күйiгiн айтқан. Абай осыдан соң Жiгiтек тобын өзi бастап, өзi басқарып жүрдi.
Ендi бар жаңалықты Ақбаспен ақыл қосып, тауып жүр.
Тәкежандар тың адамдарды тоғытып, жатқанмен, iстiң бетi адвокат кiрiскелi дұрыстыққа қарай ойыса бастады.
Жақында адвокатқа Абай шешiп берген бiр түйiн үлкен құрал боп, барлық жұмыстың бетiн өзгертiп келедi.
Ұзақ әңгiменiң бiрiнде Абай Ақбасқа Балағаздардың iсi ұрлық емес, шабынды емес деп, көп дәлел айтқан. Жерiнен айырылған, малынан ажыраған, жұтқа ұшыраған аш-арық халықты айтты. Жұттың көпшiлiкке нелiктен ауыр болып, аз ғана топқа нелiктен жеңiл өткенiн бiлдiрдi.
Балағаздардың мал алғанда, кедейден, көптен алмай, жуаннан мықтыдан алғанын және қолдарына түскендi кедейлерге, аштарға берiп отырғанын жеткiздi. Әңгiме осыған келгенде, Ақбас үлкен ойға кеттi.
Көп елдердiң тарихынан, кiтаптарынан хабары зор бiлiмпаз адам, бұрынғы замандардың әңгiмелерiн есiне алды. Европа ескiлiгiнен Робингуд, Карлмоор, Жакерия, орыс әңгiмесiнен Владимир Дубровский, Сохатый... Баршасы да ойына түстi.
Осы әңгiме болған күнi Абайды түн ортасына шейiн жiбермей, мейлiнше сөйлеттi. Ендiгi ақылды да басқаша айтты.
Сонымен абақтыда отырған Балағаз, Әдiлхандар жауабы да жаңа арнаға түстi. Артынан қуған қатын-бала да арыздарын бiр сағаға сарқатын болды. Сүйтiп аз күн iшiнде Қаумен, Үркiмбай, Базаралы, Қарақан сияқты айқын жаламен тiзiлген адамдар ақталып қалды.
Жiгiтек сүйiншi тiлеп, кiсi шаптырып жатты.
Тәкежан осы хабарды бiлiсiмен, Абайға кiсi салып: "Тыйылсын, бұл қай қастығы!?" деп, ашу айтқан екен. Абай:
– Бiз ата-ананың алдында туысқан болысуға жарасақ, со да жетер. Мынадай ажал аузына, қыл көпiрдiң үстiне ел-жұртты өзi айдап келген соң, менен жөн сұрамасын!-деген.
Осы жауабын келтiрiп, тағы да көп шағым айтып, Тәкежан Құнанбайға кiсi шаптырып едi. Әкесi Абайға: "тез қайтсын! Болыс болмаймын деген өзi болатын. Ендi Тәкежанды ақсатпасын! Аяғын тартсын!" деп сәлем айтыпты.
Бiрақ бұл сәлем Абайдың барлық iстi аяқтап қалған кезiнде келдi. Тоқтата алған жоқ.
Уезд бен облыстың ұлықтары Ақбасқа барлық жұмысты ұттырмады. Өз қолдарымен iс қылмаған бiр топты босатқанмен, Балағаздар жағын, Әдiлхан iсiн қатты ұстап қалды. "Ашаршылық, жоқшылықтан туған амалсыз қимыл" деген сайын, қатая бердi.
Ресей iшiндегi көп жерден шығып жатқан крестьян қарсылығы ояз бен жандаралдың көз алдына елестеген. Бiр ойдан, бұндай iске барынша қатты жаза қолданбақ та болған: патшалықтың зәрлi законы ондай жерге барынша қадалмаққа керек.
Тек қана өздерiне сыры мәлiм емес сахра уақиғасы болғандықтан және iздеушi жұрт көбейiп кеткендiктен барып, батыл қимылдай алмады. Тайсала соқты. Бiрақ соның өзiнде де отыз кiсiнiң iшiнен он шақты адамға жаза бердi. Басында ол жаза да сұмдық болатын. Балағаз, Әдiлхандар өмiрлiк каторғаға бұйырылады деп едi.
Ақбас пен Абайлар барды салып жүрiп, көп жеңiлдiк тапты. Балағаздар каторғаға бармайды. Үркiтке жер аударылатын болды.
Қалада жатқан барлық ағайын ендi Балағаздармен қоштасқан уақытта жылап айрылысты. Бiрақ көрiспеймiз деген жоқ. "Аз жылдар өткен соң, ел iшiне ораласыңдар, келесiңдер"– деп, алдағы күнге үмiт артып ұзатты.
Абай ендi елге қайтпақ едi. Соңғы рет Ақбаспен көрiскелi келгенде, қарт адвокат Абайға ақыл айтты:
– Сен жас болсаң да ақылды адамсың. Халқыңа жаның ашиды екен. Оның зор қасиет. Бiрақ сол елiң мен өзiңнiң қамыңды шын ойласаң, бiлiм жарығына ұмтыл! Оқу iзде!– дедi.
Бұл сөздер Абайдың өз арманының дәл үстiнен түскен сөздер.
– Оқуға жаным құмар. Бiрақ қайтiп оқимын? Школға түсуге ұлғайып кеттiм. Басқа оқудың жолы бар ма? Ақыл айтыңызшы!- деген.
Адвокат көп мәслихат бердi. Ең әуелi үлкейгендiк бөгет емес екенiн айтты. Жасы қырыққа келiп те бiлiм iздеп, өз-өзiнен iзденiп, ғалым болып шыққан кiсiлер бар екен. Солардың аттарын атады. Және оқушы школға түспей оқуға болатынын да айтты.
Абай тез уақытта қайта келмекке уәде бердi. Адвокат частный оқытатын учитель тауып бермек болды. Жалғыз-ақ, Абай өзi бұдан былай өздiгiнен көп iзденiп, қажымай, қадалып оқуға бекiп келсiн. Сонда бұған бiлiм есiгi оңай ашылатынын сөйледi.
Жас жiгiт талайдан берi көкейiн тескен бiр түйiннiң шешуiн тапқандай. Боп, қуанып кеттi. Ендi ауылға барып, үй iшiнен рұқсат алып, пұл қамдап, тез уақытта қайта оралмақ боп, елге қайтты. Көптен берi жас көңiлiне жат боп кеткен, көтерiңкi мен сергек желiк тауып қайтты.
Жидебайға келген соң, Абай көп бөгелген жоқ. Дiлдә мен шешесiнiң рұқсатын оңай алды. Басқа кiсiлермен ақылдасқан жоқ. Соңғы күндер қала жаққа Мырзаханды жөнелткен. Соятын соғым жiбердi. Ұстауға пұл керек. Соған арнап, мұндағы соғым терiлерi мен бiрен-саран iрi қара айдатты.
Ендi өзi де жүргелi отыр.
Осы жазда Дiлдәның үшiншi баласы туған-ды. Кiшкентай, ақсарылау келген Әбдiрахман әзiр күлуге, талпынуға жарап қалды. Абайдың ең алғаш бейiл бере бастаған баласы осы. Өзiнiң етi де, түсi де ақшыл келген. Бет бiтiмi дөңгелек емес, сопақтау және жұқалаң. Қасы, көзi қиылып тұр. Бар тұлғасында нәзiк келген бекзадалық бар.
Дiлдәның бар баласы, рең жағынан Абайға тартпай шешеге тартып келедi. Бәрi де ақшыл сарғыш. Бiрақ мына бала сонымен бiрге, туысты, сүйкiмдi.Абай Дiлдәменен оңаша қоштасты. Көп сөз айтысқан жоқ. Татулық, тілеулестiк арқасында қабақпен танысқан. Сөзге сараң, сырға сырдаң Дiлдә бiр-ақ айтты:
– Кәрi шешең бар, жас балаларың бар. Бiздi ойламасаң да, соларды ескер. Көп сарғайтпай келе жүр!– деп күлген-дi. Оншалық күрсiнiп, қиналып қалатын емес. Ондайға Дiлдә шорқақ. Iшiнде көп нәрсе жүрмейдi. Жүрер болса, қатқыл мiнез, қатаңдау үнмен оп-оңай айтып қалып отыратын. Абай әйелiне кешiрiммен қарап, иығынан қақты да:
– Мен желiк iздеп бара жатқам жоқ. Адамшылық қасиетiн iздеп барам! Соны ұққайсың!– дедi.
Әбдiрахманды киiндiрiп тұрып, көтерiп қолына алып, шешесiнiң үйiне келдi.
Бұл шақтарда недәуiр қартайып қалған Ұлжан баласының жүзiнен көз алмай, көп қарады.
Әбдiрахманды өз қолына алып иiскедi де, Дiлдәға бердi. Азғана күрсiнiп қалып Абайды да өз қасына тартып, бетiнен сүйдi. Қуаң тартқан жүзiнде ана жүрегiнiң терең бiр толқыны сезiледi.
– Қарағым, әжең марқұм сенi жалғызым деушi едi. Айналасындағы өзге өрен-жараны бiр төбе болғанда, сен оған бiр төбе едiң. Есiңде бар ма, жоқ па? Сырқаттанып жатқан шағында, зауал уақытында. Бiр тiлек айтып едi. Осы қарағыма өзгелердiң тас бауыр, қатыбас мiнезiн бере көрме деген едi. Сол сөздi айтқан анаң да кеттi!– деп, тоқталыңқырап қалды.
Әжесi айтқан жаңағы сөз Абайдың есiнде болатын. Қазiрде өз шешесiнiң бiраз өзгертiп айтқанын да түсiндi. Ұлжан тағы да ойланып отырып:
– Заман сенiкi, майдан сенiкi. Соларыңның балуаны бол. Қай жолмен жүрсең мұратың орындалады. Оны ендi бiзден де өзiң артық танитын болдың. Аяғыңа оралғы боламыз ба? Жолың болсын!– дедi.
Абай апасын бала күндегiдей құшақтады да, үндемей қоштасты. Ербол екеуi тысқа шығып, атқа мiнерде, барлық ауыл ере шыққан. Дәл жөнелер кезде Ұлжан ат үстiнде тұрған Абайды өзiне қарай шақыртып алып:
– Абайжан, Тойғұлының аулына бара кет. Әкелерiң құда түсе кетiптi. Осы ауыл тегiс барсын деген екен. Мен қайдан сүйретiлiп жүрейiн. Бiрақ сен бармасаң тағы да бiзге ренжидi. Жолшыбай аз аялдап кете берерсiң!– дедi.
Абай баруға уәде бердi. Сонымен барлық жұртпен тағы да ұзақ-ұзақ қоштасып, жүрiп кеттi.
Ұлжан айтқан Тойғұлының аулы дәл жолда емес. Бұл арадан қиғашырақ, Орда тауының бөктерiнде. Бiрақ Семей жаққа Жидебайдан көрi кiрiсiрек.
Тойғұлы – Мамай руының үлкен байы. Түбiрлi, шоғырлы жердiң бiр шоқысы едi. Сонымен Құнанбай осы қыста құда болатын бопты. Қыс жақсы, мал күйлi болғандықтан, Тойғұлы құдаларға уақыт айтқан екен. Қыз алатын Құнанбай жағы. Ендi құда түспекке, қонақ боп қайтпаққа, сол Тойғұлы аулына Құнанбайлар барыпты.
Абай мен Ербол да келдi. Құнанбай қасындағы ылғи қарт серiктерi: бастығы Қаратай, жорға Жұмабай, Жақып сияқтылар. Тойғұлының үш тамы лық жиын. Күлкi. Қызу дырду көп. Абайлар Құнанбай отырған үйге кiрiп, үндемей әңгiме тыңдады. Сөздiң көбiн Қаратай бастап отыр.
Үлкендердiң әңгiмесi әр саққа соғып кеп, бiр кезде заман мен заман арасын салғастыруға ауысты. Қаратай өздерiнiң жас кезiн айтып, әкелер заманын еске алып кеп, бүгiнгi заманның азғанын, бүгiнгi адамның құнарсыз боп, жұтаң тартып бара жатқанын айтты.
Абай осы тұста мырс берiп күлдi де, қиғаш сөйледi.
– Бұрынғы заманның жақсылығы со ма, қатар отырған бiр туысқан елдер бiрiн-бiрi шауып, шаншып, сойқаннан арылмаушы едi. Кемпiр-шал қатын-бала тыныштықпен ұйқы ұйықтап, түгелiмен асын iше алмаушы едi. Осы тұрған Сыбан мен Тобықты арасында, Тобықты мен Семей арасында жалғыз-жарым қатнаса алмаушы едi. Алып кетедi, жұлып кетедi деп, ылғи ғана жасанып жүрушi едiңдер. Сол заман да жақсы ма екен?– деген.
Қарттар көнген жоқ. Ол күндерден әр түрлi қасиеттер тауып: барлықты, байлықты да санады. Бұрынғы адамның бiтiмдi келетiн, iрiлiгiн де айтты. Көпшiлiктiң сөзiне Құнанбай қосылып кеп, тағы бiр салмақты дәлел тастады:
– Дәурен ұзаған сайын, ақыр заман белгiсi айқындай бермек. Адам құлқы өзгерiп, азғындай түседi. Бiздiң заманымыз өзге, өзгенi қойғанда, пайғамбар заманына жақынырақ. Бiр табан жақын болса, iлкiм артық та болар!– деген.
Абай осы сөзге iле жауап бердi. Қазiргi күйде бұның көңiлi, шабыты келген ақындай боп, шарпысуды, қаржасуды тiлеп отыр. Жайнап сергiген ойы да қиынға, биiкке мегзегендей болатын.
– Жақсылық пен игiлiкке алыс-жақын жоқ. Алатаудың басы күнге жақын. Бiрақ басында мәңгi кетпес мұз жатады. Ал, бауырында неше түрлi гүл, жемiс, неше алуан нәубеттер өседi. Жан-жануарлардың баршасы содан қуат алады. Сiздер пайғамбарға Абуталыптан жақын емессiздер. Ол әкесi едi. Бiрақ Абуталып кәпiр болатын!– дедi.
Үй тола жұрт күле берiп, басылып қалды. Құнанбай қатты зекiп қалып:
– Жә, тоқтат!– дедi.
Абай таң қалып, алақанын жайды да, үндеген жоқ.
Қарттың бәрi өздерiнiң қатты жеңiлгенiн сездi. Үй iшi осыдан соң күлкiден де, бейпiл әңгiмеден де iркiлiп, томсарып қалды. Абайға iшiнен сүйсiнген кiсi Қаратай қасында отырған Жақыпты түрттi де, күңк етiп:
– Мынау өзi аттатар емес! Бас салып, қарап тұр ғой!- деп қалды.
Аздан соң ет желiндi. Абай мен Ербол жүрмек боп киiне бастады. Құнанбай да тысқа шықты.
Шығысымен Абайды шақырып алды да, жақын жердегi тастақ төбешiкке отырды. Әке мен бала оңаша. Көптен бергi бетпе-бет кездесулерi осы.
Құнанбай салқын жүзбен, кiнәлай қарады:
– Сен оқыдың да, бiлiм алдың, ұстаз көрдiң. Бiз надан өстiк. Бiрақ сол бiлiмiң жұрт алдында ата сыйлауды неге бiлдiрмейдi саған? Көп көзiнше таласып кеп, әкеңдi сүрiнткенде не мұратқа жетпексiң?
Әкесi жеңiлгенiн бiлiптi. Ендi суық жүзi солғындап, үлкен бойы, басылып, кiшiрейiп қалған. Әлдеқандай бала сияқты, кiнә тағып., өкпе айтып. Отыр. Үлкен алдында жас қарызы, ата алдында бала қарызы – әдеп пен сый екенi рас. Абай бұған дауласқысы келмедi.
– Ол кiнәңыз орынды. Айып менде екенi рас. Ғафу етiңiз!– дедi.
Осымен сөз бiткен шығар деп ойлады. Бiрақ әкесiнiң тағы да бiр айытпағы бар екен. Ол азырақ бөгелiп отырды да, қайта сөйледi:
– Орайы келгенде, айтармын деп жүр едiм. Сенiң басыңнан үш түрлi мiн көремiн. Соны тыңда!– дедi.
Абай:
– Айтыңыз, әке!– деп, Құнанбайдың жүзiне тура қарады да, тосып қалды.
– Ең әуелi, арзан мен қымбаттың парқын айырмайсың. Өзiңдегi барыңды арзан ұстайсың. Бұлдай бiлмейсiң. Көп күлкiге, болымсыз ермекке асылыңды шашасың. Жайдақсың! Жайдақ суды ит те, құс та жалайды. Екiншi, дос пен қасты сараптамайсың. Досқа досша, қасқа қасша қырың жоқ. Iшiңде жатқан сыр ұшығы жоқ. Жұрт бастайтын адам ондай болмайды. Басына ел үйрiлмейдi. Үшiншi, орысшылсың. Солай қарай ден қойып барасың. Дiн, мұсылман жат санайтынын ескермейсiң!– дедi.
Бұл сөздердiң түкпiрiн Абай оңай таныды. Жас жiгiттiң өз жүрегiндегi нәрiм мен барым деп жүргендерiне шабуыл жасалып отыр. Әкеге ермей, өз өмiрiн өзгеше беттетем дегендегi көп сырлары осы арада болатын. Баласының басындағы басқалықты Құнанбай да танып, тауып айтты. Бiрақ Абай ендiгi өз iшiн дүниенiң қай күшiне болса да көндiрмек емес. Намыскер жүректiң ызалы толқыны бiлiндi. Жаңа үйде отырған шақта, пайда болған шабыт, қызу қайта келген едi. Бұл тұста әкесiн аяп қала алмайды. Сөйлеп кеттi:
– Осы үш айтқаныңыздың үшеуiне де дау айтам, әке. Өзiмдiкi дұрыс деп айтам. Ең әуелi, жайдақ суға теңгердiңiз. Қолында құралы бар жалғыз-жарымға ғана пайдасы тиетiн шыңыраудағы су болғанша, құралды, құралсыз, кәрi, жасқа түгел пайдасы тиетiн жайдақ су болғанды артық санаймын. Екiншi, ел алатын тәсiлдi айттыңыз. Ел билейтiндердiң мiнезiн айттыңыз. Менiң бiлуiмше, ел бiр заманда қой сияқты болған. Бiр қора қойды жалғыз қойшы "айт" десе өргiзiп, "шайт" десе жусататын болған. Бертiн келе, ел түйе сияқты болды. Алдына тас лақтырып "шөк" десең, аңырып барып қана бұрылады. Ал, қазiргi ел бұрынғы көр балалықтан, нашар, момындықтан сейiлiп, көзiн ашып келедi. Ендiгi ел жылқы сияқты болды. Аяз бен боранда, жауын-шашында топ не көрсе көруге шыдаған, жанын аямаған, қар төсенiп, мұз жастанған, етегiн төсек, жеңiн жастық қылған бақташы ғана баға алады. Жан ашыры бар, жақсылық пайдасы бар ғана кiсi бағады. Үшiншi, орысты айттыңыз. Халық үшiн де, өзiм үшiн де дүниенiң ең асылы бiлiм-өнер. Сол өнер орыста. Мен барлық тiрлiктен ала алмаған асылды содан алатын болсам, ондай жер жатым бола ма? Жатырқап, қашықтауым надандық болса болар, бiрақ қасиет болмас...– дедi.
Құнанбай тыңдап болды да күрсiнiп қойды. Шарасыздық ажары бiлiндi. Бiрақ үн қатқан жоқ. Сөз осымен бiткен едi. Абай қоштасты да, жүрiп кеттi.
Дөң басында ауыр оймен жалғыз отырып қалды Құнанбай қиналған күйде. Тағы жеңiлдi. Баладан ғана жеңiлген жоқ. Ендiгi өмiр мегдеп барады. "әлсiредiң, тозарлық шағыңа жеттiң" деп тықсырып кеп, шетке қағып барады.
Өз баласының аузынан естiген үн, сол бiр – "дәуренiң өттi" деген суық сарынның қатаң лебi едi.
Абайдың Ақшоқыға соға кететiн жұмысы бар-ды. Ордадан шығып, солай қисая жүрдi. Жол жоқ. Бiрақ қар жұқа болатын. Ербол екеуi сар желiп отырып, Есембайды бауырлап кеп, Тақырбұлақ тұсындағы жолға түстi.
Бiр шақта, қаладағы оқудан қайтып келе жатып, ауылды аңсап, асығып шапқан көк жазығы осы едi. Қазiрде аппақ суық қар басқан. Алыстағы жоталар мен айналадағы өлкелер де панасыз, жүдеу. Айықпас ауыр мұңға батқан. Бұл күнде Абай көңiлiне панасыз, кем-тар көрiнетiн бар сахрасының, бар халқының күйi де осы реңдес. Бiр кезде нанғыш, таза бала жүрегi, барлық рақат, бақыт осы қырда, ауылда деп аласұрған болса, қазiр Абай қайта жортып келедi. Ендi, бiрақ сондағыдай үмiт, бақыт тiлегiн қаладан iздеп соны аңсап келедi.
Бұл уақытта Абайдың жасы 24-ке шыққан-ды. Көз алдынан өзi шегiп өткен жылдардың бiрталай күйлерi шұбатылып өте бердi. Байқап қараса, өмiрдiң бiрталай қат-қабатынан, шытырманынан, бел-блесiнен өтiптi. Бiр шақта өрге басып, ендi мiне қияға қарай да өрлеп келе жатқан тәрiздi. Осындай өз тiрлiгiнiң бұраң жолын көрдi.
Қияға қадам басқаны рас. Бiр күндерде жалаң құздың басындағы тақыр құм мен тастақты жарып, әлсiз нәзiк шешек атып, жас шынар пайда болған. Сондай бiр өмiр гүл шашқан. Ендi бұл күнде сол шыңға шыққан жалғыз шынар балғын тартып, жас қуатқа толыпты. Қазiр оған қыс пен аяз да, тiптi тау дауылы да қатер болудан қалған едi.
